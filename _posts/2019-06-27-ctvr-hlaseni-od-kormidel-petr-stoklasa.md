---
layout: blog
category: CLANKY
title: 'Čtvrteční hlášení od kormidel - Petr Stoklasa'
date: 2019-06-27T08:10:00.032Z
author: Jaromír Horký
authorId: jaromir.horky
image: /assets/img/posts/petr4.png   
tags: 'zlinsky-kraj petr-stoklasa rozhovor'
---
Čtvrteční hlášení od kormidel. Tak se jmenuje nový seriál rozhovorů s našimi zastupiteli v celém Zlínském kraji. Každý čtvrtek vám budeme přinášet zajímavé rozhovory s lidmi, kteří pracují pro vaše města a jsou součástí Pirátské strany.

*Prvním pirátským zastupitelem, který nám zodpověděl pár otázek, je Petr Stoklasa. Petr je rodák z Kroměříže a jeho aktivita pro město má již dlouhou historii.*

**Petře, pověz nám něco o sobě**

Je mi 38 let a v Kroměříži žiji od narození. 7 let jsem pracoval jsem ve Zdravotnické záchranné službě v Kroměříži a Bystřici pod Hostýnem. Následně jsem začal podnikat v oblasti financí a později jsem se také věnoval poradenství v oblasti energií. Již 3 roky pracuji opět ve zdravotnictví. Svůj volný čas trávím se svou skvělou rodinou. Občas, spíše rekreačně si zajdu zahrát basketbal, který jsem dříve hrál i na ligové úrovni anebo se projedu s rodinou na kole.
![Petr Stoklasa](https://zlinsky.pirati.cz/assets/img/posts/petr1.jpg)

**Jak se ti žije v Kroměříži?**

Kroměříž mám moc rád, prožil jsem zde většinu svého života, i když jsem studoval a následně pracoval v Brně. Mé kroky vždy alespoň na víkend vedly domů za rodinou a přáteli v Kroměříži. Jako mladší jsem v Kroměříži pořádal spoustu kulturních a společenských akcí. Kvůli všemu, co jsem ve městě prožil, a ještě se prožít chystám, jsem se rozhodl již nesedět jen tak v koutě a kandidoval za Piráty do Zastupitelstva. Vidím spoustu věcí, které bych rád změnil k lepšímu. Stojí za námi tým skvělých lidí a věřím, že se nám to společně povede.

**Změnil se Tvůj život potom, co jsi se stal zastupitelem. Jak tě vnímají lidé?**

Můj život se nezměnil v osobní rovině. Pořád mám svou skvělou rodinu a kolem sebe přátele, kteří mě podporují a stojí za mnou. Rozdíl je ale ve 2 základních věcech – zaprvé mám na ně méně času a zadruhé si člověk musí dávat více pozor na to, co říká a co dělá. Jelikož sebemenší přešlap může kdokoliv převrátit v obrovskou kauzu, která by pak zastínila naši dobře odvedenou práci.

![Petr Stoklasa](https://zlinsky.pirati.cz/assets/img/posts/petrs2.jpg)

**Na čem zrovna pracuješ v zastupitelstvu? Co se u vás už povedlo dotáhnout do konce?**

Jsem neuvolněný zastupitel, což znamená, že mám i svou práci a té se musím věnovat nejvíce, protože mě živí. Každopádně práci zastupitele beru zodpovědně. Každý týden se potkávám se svým kolegou Vratislavem Krejčířem a probíráme aktuální dění na radnici. Dále mám své místo také ve sportovní komisi a kontrolním výboru. Ve sportovní komisi zrovna společně pracujeme na koncepci rozvoje sportu pro město Kroměříž. Jedná se o velice důležitý dokument, nejenom kvůli zmapování sportu ve městě, ale hlavně pro jeho rozvoj do budoucích let. Tento dokument slouží jako podklad pro žádosti o Evropské dotace např. při stavbě či rekonstrukci místních sportovišť. Nově jsem byl zvolen do kontrolního výboru, kde sedím i se svou pirátskou kolegyní Hankou Ančincovou. Tento výbor má skvělé složení lidí, kteří chtějí pracovat a plnit svou funkci. Ze samotné podstaty má výbor kontrolovat a to také dělá. Aktuálně mám na starosti 3 kontroly a termíny pro jejich vypracování jsou do konce měsíce září. 

**Co bys na závěr vzkázal všem našim voličům a občanům?**

Chtěl bych vzkázat jedno takové poselství. Nevěřte všemu, co čtete v mediích. Většinou je to jen jeden pohled na věc a ten se může lišit od pravé situace. Je tedy dobé uvažovat kriticky a informace ověřovat a teprve až poté dělat závěry. Nejlépe hmatatelné jsou výsledky. Za půl roku jsme toho již spoustu zvládli a uděláme maximum pro splnění bodů našeho programu a spokojenosti obyvatel Kroměříže.

![Petr Stoklasa](https://zlinsky.pirati.cz/assets/img/posts/petr3.jpg)

---
