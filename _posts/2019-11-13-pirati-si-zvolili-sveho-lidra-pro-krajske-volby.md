---
layout: blog
category: CLANKY
title: 'Piráti si zvolili jako lídra pro krajské volby Hanu Ančincovou'
date: 2019-11-13
author: Jaromír Horký
authorId: jaromir.horky
image: /assets/img/posts/hana-lidr.jpg  
tags: 'zlinsky-kraj krajske-volby lidr hana-ancincova'
---
Na podzim roku 2020 budou občané Zlínského kraje po čtyřech letech opět rozhodovat o složení nového krajského zastupitelstva. Ze zvolených zastupitelů vzejde nejen nová rada, ale také hejtman. Regionální Piráti již ve svých primárkách rozhodli a na pozici lídra zvolili třicetiletou finanční analytičku, členku kontrolního výboru v Kroměříži a současnou místopředsedkyni Pirátů ve Zlínském kraji Hanu Ančincovou.

Absolventka Masarykovy univerzity v oboru Finance a právo a členka Pirátské strany se od roku 2017 aktivně zapojuje do dění nejen v kraji, ale také ve městě a v okolí svého bydliště, kde působí jako členka kontrolního výboru. Dlouhodobě se zabývá racionalizací řízení finančních zdrojů a finančním controllingem.

“Nyní v rámci celorepublikového pirátského rezortního týmu zdravotnictví pracuji na analýze úhradové vyhlášky a DRG Restartu a dopadu na hospodaření nemocnic. Kromě toho jsem členkou kontrolního výboru, rozumím problematice hospodaření s veřejnými prostředky. Ráda bych se do budoucna z pozice hejtmanky věnovala oblasti hospodaření nemocnic, veřejným zakázkám a ze Zlínského kraje vybudovala kraj nové generace,” říká kandidátka na hejtmanku Hana Ančincová. V rámci odborných týmů se Hana Ančincová věnuje oblasti financí, zdravotnictví, životnímu prostředí a neziskovému sektoru.

“Jsem přesvědčený, že z primárních voleb vzešla ideální čelní kandidátka. Hanka v sobě kombinuje vysokou odbornost s pirátskou poctivostí, pracovitostí i lidskostí. Rozhodlo se ji podpořit 84 % hlasujících členů v kraji a to je velmi silný mandát. Rozhodně by mohla být také hejtmankou,” podotkl krajský předseda Pirátů Marek Houser s tím, že následovat bude primární volba do dalších pozic a také práce na programu.

O pozici lídra se v primárních volbách ucházeli celkem 3 kandidáti - Denis Rychtar, Tomáš Čabla a právě Hana Ančincová, která získala dostatečnou podporu a byla zvolena již v 1. kole. Složení zbytku pirátské kandidátky do krajských voleb bude známo v nejbližších týdnech. Nejprve se bude stejným systémem, jako lídr kandidátky, volit 2. až 9. pozice a poté zbytek kandidátky.

[Oficiální Facebookový profil Hany Ančincové](https://www.facebook.com/Hana-Ancincova-100761461345420/){:target="_blank"}

---
