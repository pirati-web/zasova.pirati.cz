---
layout: blog
category: CLANKY
title: 'Čtvrteční hlášení od kormidel - Jaroslav Ševčík'
date: 2019-07-25
author: Jaromír Horký
authorId: jaromir.horky
image: /assets/img/posts/jaroslavsevcik1.png   
tags: 'zlinsky-kraj jaroslav-sevcik uherske-hradiste rozhovor'
---

Čtvrteční hlášení od kormidel. Tak se jmenuje seriál rozhovorů s našimi zastupiteli v celém Zlínském kraji. Každý čtvrtek vám přinášíme zajímavé rozhovory s lidmi, kteří pracují pro vaše města a jsou součástí Pirátské strany.

*Dalším zastupitelem, jehož jsme oslovili, je Jaroslav Ševčík z Uherského Hradiště.* 

**Jardo, pověz nám něco o sobě.**

Je mi 33 let, pracuji v T. J. Sokol Uherské Hradiště, kde mám na starosti kde co, od faktur až po správcovství :-). Trénuji gymnastiku a pořádám různé akce, např. čtrnáctidenní letní tábory. Baví mě fotit, také rád lezu a vlastně sport mám všeobecně v oblibě. Ostatně také vodu mám rád ve všech skupenstvích. Mimo jiné jsem starostou Sokolské župy Komenského ve Zlíně, zdravotník na zotavovacích akcí, a tak různě, mám totiž licence na kde co. U Pirátů jsem od roku 2017 a aktuálně působím jako místopředseda místního sdružení v Uherském Hradišti.

![Jaroslav Ševčík](https://zlinsky.pirati.cz/assets/img/posts/jaroslavsevcik2.jpg)

**Jak se ti žije v Uherském Hradišti?**

V Uherském Hradišti jsem se narodil a doufám, že tu zůstanu až do smrti. Hradiště mám velmi rád, protože není tak velké, aby bylo anonymní, a přesto ať jste kde jste, tak vždy narazíte na nějakého známého. Lidi jsou tu přátelští, a tak nějak celkově ta atmosféra, kulturní i sportovní vyžití dělá z Hradiště to nejlepší místo pro život. Všichni sem! :)

**Změnil se Tvůj život potom, co jsi se stal zastupitelem. Jak tě vnímají lidé?**

Do zastupitelstva jsme se dostali dva a skončili v řadách opozice. Ze začátku mě známí a kamarádi trochu pošťuchovali, na co jsem se to zase dal. Myslím si, že si to pomalu sedá a lidi si zvykají. Jsem členem finančního výboru a komise pro nakládání s majetkem města. Snažím se práci v zastupitelstvu, výboru i komisi věnovat tolik času, kolik je potřeba. Musím však říct, že když vám přijde deset dní předem dokument, který má přes 110 stran, tak mám co dělat, abych to zvládl nastudovat ještě při svém zaměstnání. Je to zodpovědná a místy i zábavná práce. A jestli mě změnila? Doufám, že ne.

![Jaroslav Ševčík](https://zlinsky.pirati.cz/assets/img/posts/jaroslavsevcik3.jpg)

**Na čem zrovna pracuješ v zastupitelstvu? Co se u vás už povedlo dotáhnout do konce?**

Naše pozice v zastupitelstvu je opoziční. Povedlo se nám v rámci opozičních stran zformovat OPO blok – tak soukromě nazývám skupinu opozičních zastupitelů, kde jsou všechny opoziční strany z Hradiště. Snažíme se projednávat a navrhovat věci společně, tak aby to mělo smysl. Slíbili jsme, že budeme konstruktivní opozicí a snažíme se to plnit. Bohužel koalice na naše návrhy moc nedá a zdatně nás válcuje poměrem 14:13. Jak jsem již uvedl jsem členem finančního výboru a komise pro nakládání s majetkem města. Práce v komisích je velmi důležitá a není to tam tak o stranách jako o nápadech. Proto se tam daří prosazovat i naše návrhy na zlepšení. Například teď se nám povedlo prosadit pilotní projekt na elektronickou aukci bytů, což povede ke zlepšení transparentnosti celého procesu. 

**Co bys na závěr vzkázal všem našim voličům a občanům?**

Všem bych rád vzkázal, ať se aktivně zajímají o politické dění ve městě. Ať se ptají, na co chtějí, ať dávají návrhy na zlepšení a nenechají se jen tak odbýt. Jedině pak bude Uherské Hradiště ještě lepším místem pro život.  

![Jaroslav Ševčík](https://zlinsky.pirati.cz/assets/img/posts/jaroslavsevcik4.jpg)

---
