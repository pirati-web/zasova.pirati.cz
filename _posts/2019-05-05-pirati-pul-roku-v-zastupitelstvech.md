---
layout: blog
category: CLANKY
title: 'Piráti ve Zlínském kraji již půl roku odvádějí práci v zastupitelstvech'
date: 2019-05-05
author: Jaromír Horký
authorId: jaromir.horky
image: /assets/img/posts/zlkmapa2019.jpg   
tags: 'zlinsky-kraj zastupitelstva radnice report'
ogimage: https://raw.githubusercontent.com/pirati-web/zlinsky.pirati.cz/master/assets/img/posts/zlkmapa2019.jpg
---
Pirátské zastupitele naleznete ve Zlínském kraji hned v 8 městech a v jedné vesnici. Po půl roce od voleb vám přinášíme krátké shrnutí jejich dosavadní práce a úspěchů.

__Zlín__

V krajském městě se podařilo Pirátům vynést Pirátskou vlajku až na radnici, zastupitel Jiří Jaroš se totiž po vyjednávání stál radním města. Zastupitelka Zuzana Fišerová se po zvolení pustila do realizace myšlenky vybudovat ve Zlíně tzv. singletraily pro horskou cyklistiku.

Jedná se o stezky určené pro horskou cyklistiku, součástí by dále mohlo být skillcentrum včetně pumptracku pro trénování jízdních dovedností. “Horská cyklistika je sport dostupný široké veřejnosti i dětem, v současnosti jsou singletraily nesmírně populární a na jejich budování lze využít dotace,” říká Zuzana Fišerová. “Podpoříme tak nejen děti a širokou veřejnost, ale i výkonnostní cyklisty ve sportování v přírodě a také rozšíříme možnost aktivního trávení volného času v blízkosti Zlína,“ dodává pirátská zastupitelka. Celý projekt probíhá v součinnosti s Českou asociací horské cyklistiky. Piráti ve Zlíně prostřednictvím Zuzany Fišerové bojují taktéž proti reklamnímu smogu ve městě a aktuálně město hledá řešení, jak jej omezit.

Zlínské Piráty čeká velký úkol a tím je digitalizace, respektive zahájení projektu inteligentního dopravního systému – zmodernizují se a rozšíří informační tabule, nainstalují se chytrá čidla a závorový systém na parkovištích, který bude napojen na navigační systém. “Koncept SMART City ve Zlíně je zatím v plenkách, přesto věřím, že za 4 roky bude Zlín nejchytřejší město v České republice. Naším cílem není revoluce, ale postupná evoluce v této oblasti,” říká hlavní strůjce této myšlenky a radní pro IT Jiří Jaroš. Z mnohé práce, kterou již zastupitelé za půl roku dokončili, vyzdvihněme například také zamezení používání plastu na radnici. Aktuální dění ve Zlíně najdete na [Facebooku](https://www.facebook.com/PiratiZlin/){:target="_blank"}.


__Kroměříž__

I přes zisk pouhých dvou zastupitelů se podařilo Pirátům v Kroměříži vyjednat v koaličním jednání jedno místo v radě a post místostarosty pro Vratislava Krejčíře. Do jeho gesce spadá Kancelář úřadu, odbor IT a Živnostenský. Svým zástupcem Piráti taktéž obsadili každý výbor a komise města, v komisi pro IT i v komisi pro školství, výchovu a vzdělávání mají dokonce předsedu.

V Kroměříži se podařilo otevřít radnici všem, od nového roku funguje setkávání všech zastupitelů i mimo samotné Zastupitelstvo, na těchto setkáních jsou seznamování s většími projekty města. Občané se nově mohou setkat s vedením města mimo osobně sjednané schůzky také každou první středu v měsíci, a to bez objednání.

Jedním ze splněných úkolů koalice je například vznik městských jeslí. Ve městě začne od 1. ledna 2020 fungovat dětská skupina pro 12 dětí, kterou bude provozovat město.
Koncem dubna vznikla legální stěna pro moderní umění. V tento den proběhl ArtJam a zeď byla zpřístupněna dalším umělcům.

O pravidelné informování o činnosti Pirátů na radnici se stará Pirátský místostarosta Vratislav Krejčí ve svém týdeníku [„Z týdne pirátského místostarosty](https://www.facebook.com/vratislav.krejcir.kromeriz/){:target="_blank"}. Piráty můžete taktéž sledovat na jejich [Facebooku](https://www.facebook.com/piratikromeriz/){:target="_blank"}.


__Otrokovice__

V Otrokovicích Občané OE s podporou Pirátů získali dvě místa v Zastupitelstvu, po několika jednáních se stalo toto uskupení součástí koalice a Ing. Petr Ťopek se stal členem Rady města. Velkou změnou se však stala únorová demise starosty, jehož post obsadila tehdejší místostarostka a Petr Ťopek byl poté zvolen neuvolněným místostarostou.

Prioritní je pro Občany OE zejména transparentnost hospodaření města a společností, ve kterých má město majoritní podíl, podpora mládežnického sportu nebo kompletace sítě cyklostezek ve městě. Již nyní jsou realizované kroky ve všech těchto bodech.

„Po sestavení společného programu a dosavadní spolupráce všech stran věříme, že na konci volebního období bude náš volební program splněn,“ komentuje pirátský zastupitel a předseda komise mládeže a sportu Ing. Pavel Beznoska. Sledujte Občany OE s podporou Pirátů také na jejich [Facebooku](https://www.facebook.com/obcaneoe/){:target="_blank"}.



__Valašské Meziřičí__

Pirátům ve Valašském Meziříčí se podařilo v komunálních volbách získat pouze post jednoho zastupitele, Denis Rychtar skončil v opozici. Avšak i přes tento fakt mají Piráti své zastoupení ve výborech a komisích města.

Hlavním tématem posledních dní, na které se náš zastupitel soustředí, je znovuzavedení dobrovolnického venčení psů v místním útulku a přistavění útulku pro kočky.  Taktéž spolupracuje s vládnoucí koalicí na vzniku participativního rozpočtu ve Valašském Meziříčí. Z pozice člena kontrolního výboru zjišťuje dopady škodlivých látek z výroby v místní chemičce na zdraví občanů města.
„Vynaložím maximální úsilí k řádnému prošetření a splnění veškerých úkolů, které mám. To, že jsme skončili v opozici, neznamená konec práce, ba naopak, chceme dokázat občanům, že to s našim městem myslíme vážně a je v našich silách měnit věci k lepšímu,“ dodává odhodlaně Denis Rychtar. Více se o aktuálním dění ve Valašském Meziříčí dozvíte na [Facebooku](https://www.facebook.com/pirati.valmez/){:target="_blank"}.


__Rožnov pod Radhoštěm__

Piráti v zastoupení Libora Adámka zaujali v Rožnově pozici konstruktivní opozice, kde spolupracují na všech dobrých projektech pro město. Témata se snaží diskutovat, řešit a konstruktivně připomínkovat.
„Zdrželi jsme se zbytečného mediálního předvádění, o kterém si myslíme, že k řešení problémů nepřispívá,“ říká zastupitel Libor Adámek.

"Díky zastoupení v komisích a výborech města můžeme plnit kontrolní činnost a v klidu projednat dané problémy a navrhnout vhodné řešení," dodává. Piráti získali taktéž zastoupení v dozorčí radě Komerčních domů, kde je zastupuje Zdeněk Třos.

Hned po nástupu na úřad Piráti provedli informační audit a zjistili, že zastupitelé nemají automaticky dostupné všechny dokumenty z jednání Rady města. "Díky spolupráci s Piráty napříč republikou jsme podali návrh na automatické zpřístupnění všech materiálů z Rady města pro zastupitele na sdílený disk. Rožnov se tak posunul do nové etapy transparentnosti informací," vyjmenovává Libor Adámek.

Město chystá příští rok vytvořit nový Strategický plán města, pro který byl již nyní vytvořen speciální výbor. Piráti chtějí přes svého zástupce v této skupině vtáhnout občany do celého procesu, aby mohli debatovat návrhy k lepšímu rozvoji města. Sledujte [Facebook]( https://www.facebook.com/pirati.roznov/){:target="_blank"} Pirátů z Rožnova.


__Uherské Hradiště__

V Uherském Hradišti se z opozičních lavic Piráti František Elfmark a Jaroslav Ševčík zasazují zejména o transparentnost a konstruktivní práci. "I díky Pirátům mají po dlouhých bojích s koalicí zastoupení všechny opoziční strany ve všech komisích města, což považujeme za velmi důležité," vyzdvihuje jeden z úspěchů Jaroslav Ševčík. Ani po připomínkování se bohužel Pirátům nepodařilo prosadit, aby se na posty ředitelů škol zadávala otevřená výběrová řízení, nikoliv se bezmyšlenkovitě prodlužovaly mandáty stávajícím ředitelům, kteří by měli obhájit a ukázat směr, kam by chtěli školu nasměřovat.

“Návrhy, které jsou a budou rozumné, budeme rádi podporovat a zároveň budeme předkládat vlastní, které budou vycházet z našeho programu. To od nás lidé očekávají. Chceme ukázat, že konstruktivní opozice pro nás není jenom heslo,“ uzavřel zastupitel Jaroslav Ševčík. Sledujte aktuální dění z Uherského Hradiště na [Facebooku](https://www.facebook.com/piratiuh/){:target="_blank"}.


__Napajedla__

V Napajedlích se Piráti Tomáš Čabla a Jiří Krkoška dostali do zastupitelstva a obsadili jedno místo v kontrolním výboru Michalem Štepaníkem. Hned na prvním zasedání Zastupitelstva města se pokusili Piráti prosadit zavedení transparentního účtu města, bohužel marně.

„Jedním z našich programových pilířů je transparentnost, kterou prosazujeme a prosazovat budeme. Mrzí nás zpátečnický krok radnice, který nepotvrzuje trend dnešní doby, otevírání radnice občanům. Pokusíme se udělat maximum, aby mohl každý občan zjistit jednoduše a přehledně, kam tečou peníze ve městě,“ říká zastupitel Tomáš Čabla.

Piráti v Napajedlích poukazují na nedostatečnou komunikaci s občany města na jeho rozvoji. "Budeme se snažit, aby o důležitých projektech lidé byli včas informováni a mohli s dostatečným předstihem o věcech diskutovat mezi sebou a následně připomínkovat jednání na zastupitelstvu," dodává Tomáš Čabla. Na [Facebooku]( https://www.facebook.com/piratinapa/){:target="_blank"} naleznete i Piráty z Napajedel.


__Vizovice__

Po volbách ve Vizovicích obsadili dva pirátští zastupitelé Jaromír Slezák a Jan Špaňhel opoziční lavice. Piráti v kontrolním výboru se například zajímali, proč není kompletně zrekonstruovaný kulturní dům. Dle veřejných informací totiž byla přidělena dotace na kompletní rekonstrukci, tato dotace však nebyla využita. Proto Piráty zajímalo, jaký k tomu byl důvod. „Paní starostka nám na otázku odpověděla, avšak po ověření informací jsme zjistili, že se její odpověď nezakládala na pravdě. Proto budeme zjišťovat více a tuto otázku otevřeme znovu,“ komentoval zastupitel Jaromír Slezák.

Vizovičtí Piráti se taktéž zaměřili na malé či téměř žádné čerpání peněz z Evropské unie. Návrh pirátského zastupitele Jana Špaňhela na zvýšení přidělení financí pro investici do opravy chodníků a místních komunikací, které jsou v havarijním stavu, byl bohužel zamítnut. „Dalším blízkým cílem, který budou Piráti prosazovat, je například přímý přenos ze zasedání zastupitelstva nebo rozklikávací rozpočet města až na úroveň jednotlivých faktur,“ uzavřel pirátský zastupitel Jan Špaňhel. Aktuální komentáře z Vizovic naleznete na [Facebooku]( https://www.facebook.com/pirativizovice/){:target="_blank"}.


__Stupava__

Piráti ve Zlínském kraji mají své zastoupení také na vesnici, ve Stupavě. Bohužel se ocitli v opozici, o jediný hlas totiž skončili ve volbách druzí. Kontrolnímu výboru zastupitelstva předsedá Pirát Lubomír Doležal, avšak do samotného programu Zastupitelstva se nedaří dostat nic, vše je přehlasováno.

"Zejména je tento problém spjatý s absencí jednacího řádu, což také neumožňuje se na zasedání připravit, program totiž není dopředu znám. Starostovi se daří body, které jsou nepopulární a méně příjemné, přesunout do bodu různé, kde se najednou řeší více než deset věcí. Zastupitelstva jsou bez jednacího řádu zmatečná, skáče se z bodu do bodu a je neuvěřitelně těžké z jednání pak dělat zápis. I přesto se však budeme pokoušet dostat některé kontroly na program zasedání zastupitelstva,“ komentuje celou situaci zastupitel Lubomír Doležal

Postup, jakým byl schvalován rozpočet na rok 2019 v obci, stojí rozhodně za zmínku. Nejdříve se na zasedání schválil s nulovou podporou pro spolky a kulturu v obci, avšak následně se v bodu různé opoziční zastupitelé dozvěděli o spoustě žádostí na podporu spolkové činnosti. Hned poté bylo bohužel konstatováno, že v rozpočtu nejsou prostředky na tuto podporu.

„Rozpočet obce mohl být vyšší díky rozpočtovému určení daní, resp. díky sídlu firmy, která na Stupavě provozuje Skiareál, bohužel provozovatel i přes svůj příslib sídlo firmy na Stupavě nemá. Doufáme však, že se starostovi, který slíbil jednání s provozovatelem, podaří vyjednat pro obec přijatelnou dohodu,“ doplnil Lubomír Doležal.

- - -
