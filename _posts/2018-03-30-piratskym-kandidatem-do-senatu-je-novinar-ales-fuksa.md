---
layout: blog
category: CLANKY
title: 'U Pirátů je rozhodnuto. Do boje o původní Čubovo místo vyšlou novináře Fuksu'
date: 2018-03-30T11:00:00.032Z
author: Marek Houser
authorId: marek.houser
image: /assets/img/posts/fuksaoblek.jpg
tags: 'Senát Senát-78 Zlín primárky'
---
Piráti ze Zlínského kraje v primárních volbách, které jsou stranickým standardem a které dávají v podobných situacích příležitost zájemcům i mimo členskou základnu, vybrali kandidáta pro doplňovací senátní volby v obvodu 78. Stal se jím dlouholetý novinář [Aleš Fuksa](https://www.alesfuksa.cz){:target="_blank"}. Právě ten tak v květnu svede souboj o místo, které svou rezignací uvolnil František Čuba.

"Kandidovat do Senátu hodlám proto, že to cítím jako svou občanskou povinnost ve chvíli, kdy už si říkám, co všechno si ještě necháme my občané líbit. Beru to ale i jako povinnost člověka, který se dvě desetiletí věnuje nezávislé žurnalistice. Žurnalistice, která je pilířem demokratického státu a která je nyní stále častěji napadána. A je třeba se bránit. A bránit aktivněji svobodu slova či projevu a nezávislost médií," popisuje své rozhodnutí dvaačtyřicetiletý regionální reportér, který chce být dle vlastních slov "obvodním ombudsmanem" a vyvolat v lidech důvěru v horní komoru Parlamentu ČR. Přečtete si [kompletní rozhovor](https://zlinsky.pirati.cz/aktuality/rozhovor-s-kandidatem-alesem-fuksou.html){:target="_blank"} s naším kandidátem. Aleš Fuksa zůstane bez politické přislušnosti a do voleb půjde s podporou Pirátů.

"Mám radost, že se nám podařilo ve velmi omezeném čase nejen uspořádat kompletní primární volby, ale vybrat v nich i vhodného kandidáta. Protože jsme se nechtěli do voleb bezhlavě vrhnout za každou cenu, mohla nastat i situace, že do boje o Senát tady nevyšleme nikoho. Aleš ovšem členy v kraji přesvědčil, takže kandidáta máme a já věřím, že velmi silného. Důkazem je i to, že naše primárky ovládl hned v prvním kole. Osobně si myslím, že z obvodů 77, 78 a 80 máme letos největší šanci právě v tomto zlínském," pochvaluje si předseda krajského sdružení České pirátské strany Marek Houser. Aleš Fuksa ve zmíněných primárních volbách dokázal předčit sedm konkurentů. Mezi nimi byli například i bývalý primátor Zlína Tomáš Úlehla či Zdeněk Ševčík, dřívější ředitel zlínského KUC.

V případě úspěchu by mohl pirátský kandidát usednout v Senátu ČR, spojit síly s dalšími "propirátskými" senátory a tím pomoci v horní komoře prosazovat návrhy našich poslanců. "Aleše znám profesně již pár let. Jeho články v novinách mi přišly vždy objektivní a evidentně má vhled do problematiky. Jsem rád, že se do primárek na senátora přihlásil a byl vybrán právě on. Má hodně zkušeností, takže jeho kandidaturu plně respektuji a v senátorské kampani ho podporuji," řekl na adresu Fuksy pirátský poslanec za Zlínský kraj František Elfmark.

Doplňovací volby se v 78. obvodu uskuteční 18. a 19. května. Obce, kterých se volby týkají, najdete [ZDE](https://zlinsky.pirati.cz/volby-2018/senatni.html){:target="_blank"}.

Piráti současně hledají také zájemce o zasednutí v okrskových volebních komisích. Pokud máte zájem, neváhejte se [přihlásit](https://zlinsky.pirati.cz/volby-2018/ovk.html){:target="_blank"}.

Pro obvody 77 a 80, kde se volby uskuteční standardně na podzim, budou Piráti v kraji primární volby aplikovat taktéž. [Přihlašování](https://zlinsky.pirati.cz/aktuality/pirati-hledaji-kandidaty-do-senatu.html){:target="_blank"} je otevřené až do 22. května.

- - -
