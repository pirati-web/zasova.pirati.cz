---
layout: post
category: CLANKY
title: 'Místostarosta Vratislav Krejčíř: Nefunguje téměř nic. Dá se říct, že stát a kraj vše přehodil na města'
date: 2020-04-07
author: Josef Indra
authorId: josef.indra
image: posts/rozhovorvrata.png
tags: 
- zlinsky-kraj
- kromeriz
- vratislav-krejcir
- koronavirus
---
Vláda ČR pod vedením Andreje Babiše každý den v médiích ubezpečuje, jak je situace v naší zemi pod kontrolou a jak se jejím přičiněním podařilo všechny počáteční komplikace eliminovat. Opak je pravdou. O tom, jak se ministerstva zbavují jakékoliv zodpovědnosti za žalostný stav v regionech, ví své i pirátský místostarosta Kroměříže Vratislav Krejčíř. V rozhovoru mluví o tom, jak může město efektivně bojovat s pandemií, jakou cenu má v době krize lidský charakter a jakých úspěchů lze dosáhnout, když na radnici funguje schopný tým.

**Mohl bys nám popsat, jaké kroky město Kroměříž podniklo na počátku boje proti koronaviru?**

Naše kroky byly přijímány postupně. Mnoho kroků se samozřejmě odvíjí od nařízení vlády, ale za mě měla rozhodovat rychleji.
Město aktivovalo krizový štáb a byla stanovena pracovní skupina, jež se skládá z velké míry z lidí ve vedení města. Zřídili jsme informační linku o koronaviru, systém a linku pro nákupy seniorům a zdravotně handicapovaným. Začaly se ve velkém šít roušky pro potřeby města, sociální služby, nemocnici a občany. Občané si díky tomu mohou roušky vyzvedávat na radnici. Také se snažíme o práci se skupinami bezdomovců, protože je to velmi riziková skupina, která by virus v budoucnu mohla nejvíce roznášet.
Dále zajišťujeme hlídání dětí zaměstnanců integrovaného záchranného systému, ale funguje i dětská skupina pro občany města, protože jsou zavřené i školky.
Omezili jsme také provoz na úřadu, ale třeba i prodej lístků v MHD a zrušili parkovné po městě. Darovali jsme 50 tisíc korun Kroměřížské nemocnici a 30 tisíc korun Nemocnici Milosrdných Sester.
Co je ale hlavní, spustili jsme velkou informační kampaň. Využíváme letáků, zpravodaje města, webu města a sociálních sítí. Musíme totiž občany co nejrychleji a věcně informovat o rychle vyvíjející se situaci.

**Zapojil ses i ty do aktivit spojených s prevencí proti koronaviru?** 

Jako člen užší pracovní skupiny krizového štábu je to samozřejmost. Na radnici jsem přebral v současné chvíli pozici člověka, který se stará hlavně o předávání krizových informací souvisejících s koronavirem občanům. Vznikl teď PR tým, ve kterém jsem já a další 3 lidé z úřadu. Krizové informování je teď velmi důležité, stejně tak jako úloha města.

**Co si myslíš o akceschopnosti Zlínského kraje, reagoval v této situaci dostatečně rychle?**

Bohužel jsem hodně zklamán. Samozřejmě je to pro všechny nová situace, ale nejen stát a kraj by na to měl mít odborníky, kteří tohle vše řídí a koordinují. Tady ale nefunguje téměř nic, dá se říct, že vše přehodili na města. 
Jsem tedy rád, že fungujeme na radnici v Kroměříži moc dobře. Pro příklad nekoordinace stát-kraj-město uvedu přijetí nařízení o povinném nošení roušek. To jsme schválili v 8:10 ráno, kraj to schválil cca v 10 ráno a hodinu poté to bylo přijato vládou. Proč to nešlo z vrchu dolů? Beru to jako další příklad neschopnosti vlády a krizového štábu našeho státu, který zklamal v mnoha ohledech. To je tak, když si „Smskový král“ a premiér v jedné osobě najme zpěváka jako ministra zdravotnictví.

**Jak hodnotíš aktivismus lidí, kteří se přihlásili k pomoci v této nelehké situaci?**

Za to jsem moc rád, nejen že vznikly skupiny, které šily pro všechny občany a pracovníky, ale také kupříkladu starosta města aktivoval ihned 30 zaměstnanců úřadu a dalších 40 učitelek, kteří začali šít též. Jejich zásluhou máme roušky pro všechny, co je potřebují. Za to chci panu starostovi, a především všem lidem, kteří se toho nebáli chopit moc poděkovat. Díky nim jsme rozdali už 10 tisíc kusů roušek. 
Musím říct, že v této době se projeví opravdový obraz člověka. Vidíte, kdo má v sobě lidskost a kdo myslí jen na sebe nebo to dělá jen na oko.

**Změnila se po dobu karantény nějakým způsobem tvá pracovní náplň?**
 
Z 80 % má současná pracovní náplň není nic jiného, než se opravdu starat a promýšlet nové věci ohledně nadcházejících krizových opatření a udržovat již přijatá ustanovení. Také jsem nyní člověk, jež chystá všechnu grafiku používanou v informování obyvatel města, kterou najdete na všech letácích, obrázcích na fb atd. Další důležitou součástí je spolu s IT odborem zajištění provozu úřadu, mnoho lidí je na home office a chystáme se i na přísnější režim. Očekávám, že může dojít k úplnému uzavření úřadu a radnice, kdy musí ale být zajištěn běh a fungování klíčových osob městského úřadu.

**Kdyby si mohl vybrat za poslední rok největší úspěch, který se ti v Kroměříži povedl. Co by to bylo?**
 
Těch úspěchů je dle mého hodně. Program do voleb plníme postupně a daří se nám. Přišli jsme plnit program a to děláme.
Co beru ale jako poslední úspěch, je web města - https://koronavir.mesto-kromeriz.cz , který se soustřeďuje na informování obyvatel ohledně pandemie COVID-19. Ten jsem kompletně zpracoval a spustil za 2 dny s malou pomocí Odboru IT, který připravil subdoménu, spustil redakční systém a nainstaloval certifikát. A také mi pomohl mluvčí města, který provedl korekci textů. Za pomoc velké díky.
 
**Mohl by si nám přiblížit, co se chystá ve městě Kroměříž v nejbližší době?**
 
Je těžké nad tím teď přemýšlet, protože nikdo neví, co nás čeká, ale určitě budeme přijímat další opatření. Přemýšlíme nad podporou obyvatel a podnikatelů v Kroměříži. Bohužel pandemie teď bude mít hlavní slovo a bude omezovat mnoho činností a plánů města, a určitě ovlivní hodně i celou ekonomiku našeho státu.
Je tu ale hodně rozdělaných věcí, třeba změna v parkovném a jeho placení, web města, on-line dotační systém, ale i on-line zastupitelstvo pomocí videokonference, protože nám stát zakázal konat zastupitelstva pomocí klasické prezenční účasti. Musíme se přizpůsobit době, která snad brzy přejde a vrátíme se k našim normálním životům. Čím dříve se přizpůsobíme, tím dříve to bude. 

---

