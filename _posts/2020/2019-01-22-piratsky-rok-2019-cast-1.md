---
layout: post
category: CLANKY
title: Pirátský rok 2019 v Pardubickém kraji - část 1. 
date: 2020-01-21T10:00:00+01:00
tags: 
    - Pardubice
    - Sezemice
    - Chrudim
    - zastupitel
author: Piráti Pardubického kraje
image: articles/2020/2019_cast1.png
---
**Rok 2019 se pro Pirátky a Piráty v Pardubickém kraji nesl v působivém pracovním tempu. Rozhodli jsme se pro vás připravit první část shrnutí činnosti našich zastupitelů a zastupitelek ze západní části kraje, kteří v minulém roce nelenili, prosazovali pirátský program a svou urputnou prací přispívali na mnoha radnicích a pardubickém magistrátu k lepší politické kultuře.**

## PARDUBICE

Nejvíc o sobě vloni pardubičtí Piráti dali vědět, když se řešilo, zda by kraj měl udělit výjimku z emisních limitů elektrárně Chvaletice. Piráti mobilizovali veřejnost, důrazně proti emisním výjimkám vystupovali, jednání na zastupitelstvo přijeli podpořit i dva pirátští poslanci. I díky tomu nakonec zastupitelstvo rozhodlo s udělením výjimky vyjádřit nesouhlas. Pro srovnání: v létě o stanovisku k tomuto tématu jednala rada města znovu - tentokrát už ale na mimořádném jednání, bez účasti veřejnosti. Bez veřejného tlaku se už proti výjimce nepostavila. Být aktivní opozicí má smysl.

  {% asset 'articles/2019/plclanky/pardubice/parclan1.jpg' magick:resize='751x422^' 
magick:gravity='north' alt='Pardubičtí Piráti'%}

V listopadu rozhodla těsná většina zastupitelů, že se Pardubice pustí do stavby nového fotbalového stadionu. Na ten si má město vzít rekordní úvěr - téměř půl miliardy. Rozhodnutí jít do mimořádně špatně připraveného projektu s riskantním plánem financování Piráti od začátku odmítali. Když projekt vedení prosadilo, Piráti spolu se širokou skupinou ostatních opozičních stran i občanů spustili iniciativu [Nechci stadion na dluh](https://nechcistadionnadluh.cz/), která žádá, aby otázku rozhodli občané v referendu.

  

Z opozice se však v loňském roce podařilo prosadit i mnoho konstruktivních kroků. Občané na velkém zastupitelstvu můžou se svým podnětem díky Pirátům přijít v pevný čas (18:00) a nemusí čekat, kdy se na ně dostane řada. Na pátém městském obvodě začali Piráti vysílat živé videopřenosy zastupitelstva. Tamtéž se také podařilo prosadit plán na budování [veřejných grilovišť](https://pardubice.pirati.cz/griloviste).

- [Více se dozvíte na **webu** pardubických Pirátů](https://pardubice.pirati.cz/)
- [Nebo na **Facebooku** pardubických Pirátů](https://www.facebook.com/PiratiPardubice)

## CHRUDIM

V Chrudimi pirátští zastupitelé v čele s místostarosty **Pavlem Štěpánkem** a **Alešem Nunvářem** zakončili první rok na radnici. Tento rok byl především o sbírání zkušeností, poznávání úřadu a jednotlivých procesů, avšak to neznamená, že by na radnici nepracovali, naopak.

  {% asset 'articles/2019/zastupitele_chrudim.jpg' magick:resize='751x422^' 
magick:gravity='north' alt='chrudimští Piráti'%}
 

V minulém roce proběhlo hned několik změn směrem k větší otevřenosti a odpovědnosti radnice, jako jsou otevřená jednání komisí, otevřené kalendáře, jmenovitá hlasování rady města nebo přímé přenosy ze zastupitelstva města. Kromě toho se podařilo vysadit spoustu nových stromů, odebrat čestná občanství zločincům komunistického režimu, investovat do dětských hřišť, rekonstrukce škol a obecních komunikací, otevřít Re-Use centrum, zahájili jsme stavbu skateparku a investiční rozpočet na příští rok vzrostl téměř o polovinu.

  

V roce 2020 chrudimští Piráti připravují, změny v odpadovém hospodářství, včetně zavedení svozu bioodpadu, koncepci bydlení, cestovního ruchu, parkování, digitalizace nebo zavádění smart-technologií, které budou aplikovat do reality. Těšit se můžete také na první ročník projektu *„Tvořím Chrudim“*, v rámci něhož budou občané města Chrudim navrhovat projekty a následně rozhodovat o jejich realizaci do celkové výše jednoho milionu korun. Bude zaveden rovněž rozklikávací rozpočet nebo výběhy pro psy.

- [Více se dozvíte na **webu** chrudimských Pirátů](https://chrudim.pirati.cz/)
- [Nebo na **Facebooku** chrudimských Pirátů](https://www.facebook.com/CeskaPiratskaStranaChrudim/)

## SEZEMICE

Náš zastupitel v Sezemicích,**Filip Mezera**, se soustředil na práci v kontrolním výboru zastupitelstva, kterému i předsedá. Spolu se svými kolegy provedl kontrolu pachtovních smluv a nájemních smluv na nebytové prostory. U pachtovních smluv doporučil narovnat nájem alespoň pro velké obhospodařovatele půdy. Rozdíl v ceně na metr čtverečný byl až trojnásobný, při zcela totožném obhospodařování půdy. U nájemních smluv na nebytové prostory doporučil smlouvy vzniklé často už před dvaceti lety znovu uzavřít, nyní již se všemi náležitostmi spojenými s novými právními normami.

  

Na počátku volebního období spolupracoval na finálním znění dohod ohledně softwarové zakázky na nový web včetně portálu občana a na modernizaci stávajícího IT vybavení městského úřadu. V neposlední řadě získaly velkou oblibu jeho krátké zápisky ze zastupitelstva města, které občanům zprostředkovávají pohled na činnost zastupitelstva. O nestrannosti zápisků hovoří i to, že jsou nyní sdíleny i Facebookovou stránkou městského úřadu.

{% asset 'articles/2019/rozhovory/fmezera/fmezera5.jpg' magick:resize='751x422^' magick:gravity='center' magick:crop='751x422+0+0' alt='Filip Mezera'%}
