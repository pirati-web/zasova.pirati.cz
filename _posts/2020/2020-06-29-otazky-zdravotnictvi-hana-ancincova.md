---
layout: post
category: CLANKY
title: 'Hana Ančincová: Otázky zdravotnictví jako zrcadlo politické kultury'
date: 2020-06-29
author: Hana Ančincová
authorId: hana.ancincova
image: posts/nemonicnicezlin.jpg
tags: 
- zlinsky-kraj 
- krajske-volby 
- hana-ancincova 
- zdravotnictvi
important: true
---

Samotné krajské volby můžeme považovat za referendum o nové nemocnici. Ostatní oblasti budou hrát druhé housle. Pokud se uskuteční i referendum o nové nemocnici, uskuteční se nejdříve zároveň s krajskými volbami. A předpokládám, že výsledek referenda bude korespondovat s výsledkem krajských voleb. Tady to protlačování výstavby nové nemocnice hlava nehlava jako jedinou správnou možnost akorát umocňuje komunikační linka oficiálních stránek Zlínského úřadu. Volby se blíží a propaganda jede naplno. Nechybí tklivá videa, co mají chytnout za srdíčko a lidé vznášející legitimní dotazy k nové nemocnici jsou označování za nepřátelé. Politická kultura je ta tam. 

Netvařme se, že se propad příjmů po koronavirové krizi Zlínského kraje nedotkne. Já z řad veřejnosti vnímám silný hlas proti nové nemocnici i těch, kteří by sice novou nemocnici chtěli, ale vadí jim způsob, jak je nová nemocnice tlačena. Protože tak velká investice, která nemá v dějinách Zlínského kraje obdoby, si diskusi a konsenzus napříč politickým spektrem zaslouží. Protože neumožnit oponenturu a druhou variantu ke komparaci je akorát ukázka slabosti a strachem z konfrontace. A to právě akorát nahrává těm červíčkům hlodáčkům, že tu něco nehraje. 

Kromě otázky ohledně výstavby nové nemocnice nás na dnešním krajském zastupitelstvu čeká i bod ohledně koncepce zdravotnictví, která bude určovat směr krajského zdravotnictví na další dekádu.

Nenechte se uchlácholit, že se jedná pouze o formalitu. Místo spolupráce všech zainteresovaných subjektů byla koncepce dlouhou dobu chráněna pomalu víc než korunovační klenoty, přitom měla by to být zrovna koncepce, která si zaslouží práci všech zainteresovaných stran i třeba oponenturu opozice. Zdravotní výbor nedoporučil Zastupitelstvu Zlínského kraje schválení koncepce. Nedělám si však iluze, že by koncepce neprošla, předpokládám, že hlasovací blok 23 zastupitelů zafunguje stejně, jako v případě otázky nové krajské nemocnice. Koncepce je nezbytným dokumentem pro strategické a koncepční plánování pro oblast zdravotnictví Zlínského kraje na nadcházející dekádu. Koncepce navrhuje například sloučení všech nemocnic do jedné akciové společnosti a počítá taky s novou nemocnicí v Malenovicích. Otázka nové nemocnice tak může být potvrzena druhou cestou, předpokládám, že 23hlavá hlasovací mašinerie zafunguje i nyní.

---
