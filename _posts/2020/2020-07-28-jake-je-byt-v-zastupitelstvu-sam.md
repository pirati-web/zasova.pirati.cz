---
layout: post
category: CLANKY
title: Jaké je to být v zastupitelstvu sám?
date: 2020-07-28
author: Denis Rychtar
authorId: denis.rychtar
image: posts/deniszastupitel.png
tags: 
- zlinsky-kraj
- valmez
- denis-rychtar
---

Když mě v roce 2018 občané města zvolili jako jediného pirátského zastupitele, věděl jsem, že to bude těžké. Také jsem si ale byl jist tím, že pokud chci opravdu něco v našem městě změnit, tak musím jít i jako jednotlivec příkladem. Hned ze začátku se nám povedlo prosadit, aby každá ze zvolených stran mohla mít svého zástupce v odborných komisích a výborech města.

Jako Piráti jsme do komunální politiky vstupovali s jasnými cíli: vyrovnaný rozpočet, zrušení jednorázových plastů v městských institucích a na akcích města, obnovení dobrovolného venčení z útulku, a s tím spojena rozšířená propagace pejsků k adopci či rozšíření útulku pro kočky. Všechny tyto priority se snažíme neustále s radnicí projednávat, však zatím marně. Pozitivní zprávou je, že je Valašské Meziříčí o krok blíže participativnímu rozpočtu, tedy interaktivní možnosti, jak vtáhnout občany do rozhodování o části rozpočtu města. Neboť byla na náš návrh zřízena nová mobilní aplikace Mobilní rozhlas. Tato aplikace umožňuje nejen informovat občany o aktuálním dění ve městě, ale umožňuje také hlásit černé skládky nebo problémy ve městě a zároveň lze skrze ni zřídit právě participativní rozpočet. V následujícím roce jsou před námi velké projekty, u kterých dáváme velký apel na uplatnění veřejné architektonické soutěže. Ať už jde o využití areálu Křižanovy pily pro autobusový terminál s návazností na novou stavbu vlakového nádraží, rekonstrukce či výstavba nového městského úřadu, řešení bytové problematiky a sociálních zařízení.

Všechny tyto plány rozhodně podporujeme včetně elektronizace úřadu, avšak je potřeba zvážit rozložení těchto investic, aby příliš nezatížily městskou kasu. Pevně věřím, že se s tím v zastupitelstvu popereme.

S Piráty ve ValMezu pravidelně pořádáme úklidové akce. Jsem rád, že jsme inspirovali město, to se nově plánuje zapojit také. Práce jedince je v zastupitelstvu velmi náročná, věřím však, že s vaší pomocí se podaří posunout náš ValMez dál!
 
---
