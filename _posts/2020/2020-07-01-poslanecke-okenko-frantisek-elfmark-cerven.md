---
layout: post
category: CLANKY
title: 'Poslanecké okénko: Červnová sněmovna očima Františka Elfmarka'
date: 2020-07-01
author: František Elfmark
authorId: frantisek.elfmark
image: posts/poslaneckeokenko.jpg
tags: 
- zlinsky-kraj
- snemovna
- frantisek-elfmark
---

V červnu již doznívala opatření spojená s koronavirem, a poslanecká sněmovna se vracela zpět ke svému normálnímu fungování. Pro mne byl červen především dalším měsícem práce na nové oběhové legislativě (odpady), která prošla druhým čtením na plénu, a částečně také druhým projednáváním na Výboru životního prostředí.  Ve druhém čtení jsem představil své pozměňovací návrhy (celkem 30), z nichž většinu jsem podával již dříve, několik jsem jich však na druhém čtení představil vůbec poprvé. Jak druhé čtení na plénu probíhalo, si můžete přečíst [zde](https://www.frantisekelfmark.cz/vize-pirati-odmitaji-odklad-zakazu-skladkovani-i-nekonecnou-produkci-odpadu-pozaduji-maximalni-recyklaci-a-setrna-reseni/){:target="_blank"}.  Nejvíce se diskutovalo o ukončení skládkování, energetickém využívání odpadů a certifikaci zpracovatelů elektroodpadu. Jelikož diskuze byla dlouhá, nestihl se probrat zákon o obalech, který doprojednáme pravděpodobně na příští schůzi. Na plénu přednesené pozměňovací návrhy k zákonům o odpadech, o výrobcích s ukončenou životností a o souvisejících změnách, se poté projednávaly [na schůzi VŽP](https://www.frantisekelfmark.cz/skody-zpusobene-elektrarnou-turow-a-odpadovou-legislativu-dnes-resil-vybor-pro-zivotni-prostredi/){:target="_blank"}, kde se hlasovalo o jejich doporučení či nedoporučení. Kvůli hlasovací proceduře, navržené poslanci za hnutí ANO, však bylo hlasování velmi zmatečné a nebylo možné hlasovat o každém návrhu zvlášť. Přijatá usnesení se tak týkají celých bloků pozměňovacích návrhů a nemají velkou výpovědní hodnotu. O tom, které pozměňovací návrhy se skutečně propíšou do finální podoby zákona, rozhodne až třetí čtení na plénu sněmovny, které nás čeká pravděpodobně na začátku července. Držme si palce, ať jsou výsledné zákony alespoň malým krůčkem k modernímu oběhovému hospodářství, a ne krokem zpět. 

Kromě odpadů jsme stále řešili také problémy s vodou. Kritické sucho vystřídaly povodně, což je jen druhá strana téže mince. Proto jsme jako [Piráti vydali strategický plán “Vodu řešíme teď”](https://www.frantisekelfmark.cz/vodu-resime-ted-pirati-predstavili-plan-na-boj-s-extremnimi-projevy-zmeny-klimatu/){:target="_blank"}, v němž poukazujeme na příčiny problémů s vodou a představujeme námi podporovaná řešení. Bez opatření v krajině, ve městech, na úrovni státu, měst i jednotlivců, se neobejdeme. Nelze se zaměřit pouze na jeden typ opatření a nelze ani příliš dlouho rozmýšlet a čekat. Vodu opravdu musíme řešit teď, a to na všech úrovních. Je smutné, že ačkoli celá země na začátku měsíce řešila nedostatek vody, záměr na těžbu štěrkopísku v Uherském Ostrohu, který by znamenal ohrožení dostupnosti pitné vody pro 140 tisíc občanů, nebyl odmítnut hned v začátcích. Osobně jsem se zúčastnil [protestního pochodu](https://www.frantisekelfmark.cz/category/blog/){:target="_blank"}, který měl na negativa záměru upozornit. Doufám a věřím, že tato problematika možného nedostatku vody neupadne kvůli současným dešťům v zapomnění, a těžba povolena nebude. 

Mějte hezké dny! Můžete sledovat můj blog [frantisekelfmark.cz](https://www.frantisekelfmark.cz/){:target="_blank"} a [Facebookový profil](https://www.facebook.com/FrantisekElfmark.DiS/){:target="_blank"}.
 
 ---
