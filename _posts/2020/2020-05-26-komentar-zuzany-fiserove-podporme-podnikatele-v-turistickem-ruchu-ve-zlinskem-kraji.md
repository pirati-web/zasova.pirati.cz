---
layout: post
category: CLANKY
title: 'Komentář Zuzany Fišerové: Podpořme podnikatele v turistickém ruchu ve Zlínském kraji – dobrý skutek, který může udělat každý z nás!'
date: 2020-05-26
author: Zuzana Fišerová
authorId: zuzana.fiserova
image: posts/turistika.jpg
tags: 
- zlinsky-kraj 
- cestovni-ruch 
- krajske-volby 
- zuzana-fiserova
---

K vlně tsunami můžeme přirovnat dopad koronavirové krize na odvětví cestovního ruchu. Ze dne na den museli podnikatelé v cestovním ruchu přestat nabízet své služby. Lázně, penziony, restaurace, hrady, aquaparky, turistická informační centra a řada dalších objektů, to vše bylo několik týdnů zavřené. Zastavil se domácí cestovní ruch i příliv zahraničních turistů, některé podnikatelské subjekty už ukončily svoji činnost, řada dalších žije v nejistotě, jak se dokáží vyrovnat s propadem příjmů. Postupné uvolňování a nabízené programy vlády nemohou ani zdaleka narovnat ztráty, které tato ekonomická oblast utrpěla.

Přitom pomoci může každý z nás. Tím, že se na víkend vydá někam na výlet ve Zlínském kraji, přenocuje v místním penzionu, povečeří ve zdejší restauraci a na cestu zpátky si koupí si suvenýr nebo lahev místního vína či slivovice. Tím, že stráví letní dovolenou v některé z krásných lokalit našeho kraje, tím že zaplatí manželce pobyt v místních lázních. Je to pomoc příjemná jak pro dárce, tak i pro obdarovaného.  Zlínský kraj patřil již dříve k regionům, který navštěvovali převážně domácí turisté - 85 % návštěvníků regionu jsou z České republiky. Původní nevýhoda teď může našemu kraji prospět, lidé, kteří zde byli na dovolené, se mohou vrátit.

Kraj by ovšem neměl zaspat a měl by poskytnout podporu jednak místním podnikatelům například ve formě dotací na projekty rozvíjející cestovní ruch, tak i návštěvníkům, aby si mohli naplno užít místní turistické zajímavosti a odjížděli z našeho kraje spokojení. S tím souvisí například sjednocení komunikace na různých portálech o turistických atrakcích, sdílení nabídek místních podnikatelů, vytváření tematických balíčků pro návštěvníky, například pro sportovní vyžití nebo pro seznámení s historickými zajímavostmi dané lokality.

Navrhujeme proto podpořit cestovní ruch ve Zlínském kraji formou příspěvku na ubytování ve výši 30 % pokud ubytování bude na 3–7 nocí. Maximální příspěvek na ubytování, který kraj poskytne, navrhujeme 400 Kč. Tento příspěvek by měl zpřístupnit většímu počtu návštěvníků jejich pobyt v našem kraji. Dalším opatřením, které by zvýšilo návštěvnost, je dotace vstupného na památky ve Zlínském kraji. Turisté by tak měli zvýhodněné jak ubytování, tak jednotlivé památky a pomohli by celému kraji nastartovat v této složité situaci naši regionální ekonomiku.

Možností je celá řada, ale to hlavní je, že pomoci může každý z nás – tím, kam se vydá na víkend nebo na dovolenou.

**Zlínský kraj potřebuje změnu, ale také podporu nás všech!** 


---
