---
layout: post
category: CLANKY
title: Rozhovor s poslancem Františkem Elfmarkem
date: 2020-07-26
author: Jaromír Horký
authorId: jaromir.horky
image: posts/rozhovorfranta.jpg
tags: 
- zlinsky-kraj 
- poslanec
- frantisek-elfmark
- rozhovor
---
Léto je v plném proudu a dokonce Poslanecká sněmovna se na chvíli zastavila. Proto jsme odchytili poslance za Zlínský kraj Františka Elfmarka a připravili s ním pro vás krátký rozhovor.

**Kancelář provozuješ přímo v centru města. S  jakými žádostmi či podněty za tebou občané chodí?**

Poslaneckou kancelář mám v blízkosti vlakového nádraží, tři minuty svižnou chůzí z centra města. Zrovna nedávno mě navštívil starší pán, kterého trápí záležitost dvacet let stará. Nikdo mu nechtěl pomoci, tak se obrátil na mě. Snažím se mu podat pomocnou ruku v jeho trápení, stejně jako ostatním. Jedná se o širokou škálu žádostí, od příspěvků, rad až po odborně-právní pomoc. Občanům kromě osobního setkání nabízím také možnost on-line spojení, vyplnit dotazník na mém blogu nebo mi mohou samozřejmě zavolat. Rovněž pořádám veřejné setkání s občany a i nadále bych je rád motivoval k setkávání a vzájemné komunikaci. Společnými silami toho zvládneme mnohem více.

**Od té doby co jezdíš vlakem “poslancovat” do Prahy, změnil se nějak tvůj pohled na region?**

Náš region se mi na pohled nijak nezměnil, naopak, jsem jím stále okouzlován. Vždy když se vracím z Prahy domů, mám takový zvláštní hřejivý pocit. Nedá se to nijak srovnávat a už vůbec ničím nahradit. Mám rád zdejší náladu a příjemné prostředí. Náš region je v mnohém specifický a jsem za to velmi rád.

**Platí i v tvém případě, čím déle jsi v Praze, tím víc se těšíš domů?**

Přesně tak to je - čím déle na mě Praha působí, tím víc se těším zpátky domů, za rodinou a přáteli. Na ten klid a pohodu, která tady, ač si to někteří nemyslí, panuje. Na Slovácko nedám dopustit a mnozí pražští kolegové ví, že ho propaguji horem dolem:-)

**Cítíš se být patriotem? Uvažoval jsi někdy o přestěhování?**

Cítím se být hrdým občanem Slovácka a královského města Uh. Hradiště. Bydlím tady od narození a nemám v plánu to měnit.  Angažuji se ve veřejném prostoru od 13 let. Zkoušel jsem hrát fotbal, v kapele na bicí, angažuji se prostřednictvím mého spolku. Většina mých aktivit směřuje práve do našeho regionu.Takže ano, jsem místní patriot - celým svým srdcem i duší.

**Lze odhadnout, jak dlouhou dobu jsi už strávil cestováním?**

Autem do Prahy nejezdím, abych využil pracovní proces naplno při cestování vlakem. Cestovat za prací jsem začal v roce 2017, jde o 300 kilometrovou trasu, takže ve výsledku jsem k březnu letošního roku ujel zhruba 25 000 kilometrů a ve vlaku strávil 250 hodin času. Dá se v něm s přehledem udělat spousta věcí, pokud tedy nevypadává Wifi :)

**Blíží se volby do krajských zastupitelstev. S jakým očekáváním do nich vstupujete?**

V našem kraji je spousta pracovitých a šikovných lidí, kteří se s Piráty dali na dlouhou a složitou cestu. Věřím, že postupně i zde vybudujeme velmi silnou členskou základnu. Doufám, že díky mé aktivitě a odhodlání věci měnit, se to podaří. Je potřeba mít propojení na všech strukturálních úrovních. Věřím, že letos ve volbách, ať už v krajských nebo senátních, výrazně uspějeme. Mé poslání bude dělat podporu vzešlým podnětům a úkolům, a přenášet je do sněmovny. Proto se těším na spolupráci také s krajem, kde zatím nemáme pirátské zastoupení.

**Věříš, že nazrál čas na změnu? Řekni tři důvody, proč by lidé měli volit Českou pirátskou stranu.**

Těch důvodů by mohlo být víc, a to hned 12. Pokud se podíváme na naše dvanáctero https://wiki.pirati.cz/program/dvanactero. Rád vyzdvihnu třeba témata informační otevřenosti a transparentnosti. Stát, města a obce nesmí technologie zneužívat, ale efektivně využívat. Lidé by také měli mít právo rozhodovat se na základě dostatku ověřených informací, které jim volení zástupci poskytnou.

**Jaká je největší výzva Pirátů v kraji?**

Určitě se najde mnoho témat, které máme v našem dvanácteru, ale ve Zlínském kraji je to především zdravotnictví a doprava, které se v kraji nedaří efektivně uchopit. Což bychom chtěli změnit společně s lídryní Hankou Ančincovou, kterou regionální Piráti vyslali do boje o post nejvyšší. Věřím, že občané Zlína ocení její odborný potenciál a chuť věci zlepšovat. Držím jí palce!

**Ve sněmovně máš v gesci životní prostředí. Na čem aktuálně pracuješ?**

Na půdě Výboru pro životní prostředí se řeší  různorodá a pro nás všechny velmi důležitá agenda. Já se zabývám především odpadovou legislativou a implementací evropských směrnic. V radě Státního fondu životního prostředí řešíme například známé dotační tituly Nová zelená úsporám, Kotlíková dotace, Program na sázení stromů či Dešťovka.

**Ve školkách pořádáš interaktivní workskopy. Jaké je povědomí dětí o třídění?**

Osvěta třídění ve školkách je mou iniciativou, tak trochu nad rámec. Přistoupil jsem k ní proto, že mám taky malé děti a vím, že pokud se má dítě naučit nějakým návykům, je třeba s tím začít co nejdříve. A nejlépe zábavnou formou. A musím podotknout, že i ti nejmenší mají o třídění větší povědomí než jejich rodiče. I přesto se místní školky snažím obcházet opakovaně, protože jak se říká, opakování je matka moudrosti. 
![František ve školce](https://zlinsky.pirati.cz/assets/img/posts/frantisekskolka.jpg)

**Nouzový stav země v boji proti pandemii viru ukázal jedno: solidaritu a soudržnost národa při šití nedostatkových roušek. A kreativitu. Dokázal by sis taky něco spíchnout, vyrobit? Platí známé pořekadlo “zlaté české ručičky” i v tvém případě?**

V mém případě to je především výzva. Osobně se řadím do role životního kutila, což znamená, že mnoho věcí si dělám svépomocí a rád, ať je to od opravy čehokoliv až třeba po renovace křesla, budíku Prim nebo například celého jízdního kola Favorit. Miluji to, a jsem rád, že nejsem jediný, kdo se snaží pracovat rukama. Solidarita lidí i u nás v kraji nezná hranic a já jim za to děkuju. Je to až dechberoucí. 

**Svou energii směřuješ také do nových IT technologií. Budeš prorokem - míříme spíše do “on-line” světa a setkávání se v reálu bude spíše fikcí?**

Nemyslím si, že budeme žít jen tzv. online svět. Pořád je potřeba se setkávat a od potřebných technologií si odpočinout. Životní etapy se hrnou v různých vlnách a pomaličku nadejde doba, kdy je lidé budou používat především k práci, studiu či k sebevzdělání. Více se vracíme do přírody, což je  pozitivní jev a byl bych velmi rád, kdybychom dokázali zpomalit, nadechnout a říct si, že žiju hezký život, tady a teď.

**Chceš něco vzkázat nebo popřát občanům a voličům?**

Občanům bych vzkázal, aby nechodili s klapkami na očích, vzájemně si naslouchali a nebáli se otevřít něčemu novému. Vzkázal bych jim, ať jsou k sobě více tolerantní a vstřícní nejen v této nelehké době. A především se nebojte, milí spoluobčané, angažovat, říct svůj názor. Každý názor je pro nás důležitý. Pokud máte něco na srdci, ozvěte se mi.


## Bc. František Elfmark, Dis.

<ul>
    <li><span>Poslanec ČR, člen Výboru pro životní prostředí a Petičního výboru, zastupitel města Uherské Hradiště, 1. místopředseda Pirátů ve Zlínském kraji.</span></li>
    <li><span>Regionální kancelář provozuje ve svém rodném městě v Uherském Hradišti.</span></li>
    <li><span> Je znám svou pracovitostí, velmi aktivní je směrem k veřejnosti: pořádá diskusní setkání, pomáhá občanům s jejich problémy, píše pravidelný blog  <a href="www.frantisekelfmark.cz">www.frantisekelfmark.cz</a> a spoustu názorů, včetně reportů ze sněmovny vkládá na sociální sítě.</span></li>
	<li><span>Profesí: grafik, ajťák, kreativec, podnikatel v oblasti webdesignu, zakladatel spolku Přátelé zpětné vazby (podpora začínajících a amatérských hudebních a uměleckých skupin na Slovácku), zakladatel online “blešáku”  <a href="https://www.uhacko.cz/">Uháčko.cz</a></span></li>
	<li><span>Ve volném čase se věnuje především rodině, chalupaření, kutilství, čtení knih, fotografování, kreslení a již od útlého dětství hudbě.</span></li>
 </ul> 
