---
layout: post
category: CLANKY
title: 'Milan Klajn: V letadle ani balónu jsem zatím neoddával'
date: 2020-02-14
author: Jaromír Horký
authorId: jaromir.horky
image: posts/valentyn1.jpg   
tags: 
- zlinsky-kraj
- zlin
- milan-klajn
---

Svátek svatého Valentýna se pojí s láskou, proto jsme se i my rozhodli vám dnešní den zpříjemnit rozhovorem s osobou, která většinou stojí na opačné straně svatebního oltáře.

*Dnes jsme pro vás vyzpovídali oddávajícího ze Zlína, Milana Klajna.* 

**Jak jsi se k pozici oddávajícího dostal a jak se ti s novou úlohou sžívalo?**

Role oddávajícího je součástí mé práce zastupitele Statutárního města Zlína. Byla to jedna z příjemných rolí, které jsem jako zastupitel rád přijal. S funkcí oddávajícího jsem se sžil poměrně snadno. Samozřejmě, že první obřady byly náročnější. Ta odpovědnost je v té čtvrthodince znát. V tu chvíli je na mě, abych zajistil správný a platný průběh svatebního obřadu. Také je vhodné správně vyslovit jména, příjmení, oslovení. Během proslovu a celého obřadu jsi pod drobnohledem. Bedlivě Ti naslouchá někdy až stovka lidí. Stojíš proti snoubencům, svědkům, rodině a přátelům. Sám, něco mezi přednášejícím a kazatelem. Do toho krásná, slavnostní hudba a prostorný sál. Při této příležitosti bych chtěl apelovat na rodinu snoubenců. Babičky a dědečky nenechávejte někde vzadu, protože nemusí dobře vidět a slyšet. V zadní části obřadní řeč vůbec nemusí jít slyšet, a to je pro ně myslím škoda. Samozřejmě důležití jsou Ti dva před Tebou. Není to chvíle, která (aspoň doufám) se v životě mockrát opakuje, a i já mám jen jeden pokus :-). Musím zmínit, že spolupráce s lidmi z magistrátu je vynikající. Paní matrikářky, recitátorky, služba poskytují snoubencům i mě skvělý servis. Musím opravdu vyzdvihnout vlídný a profesionální přístup, který provází každý můj svatební obřad za doprovodu usměvavé paní klavíristky.

![Milan Klajn](https://zlinsky.pirati.cz/assets/img/posts/valentyn2.png)

**Jaký je tvůj rekord v počtu svateb za den?**

Celkově mám za loňský rok za sebou kolem padesáti oddaných párů. V jeden den jich bylo tuším asi devět. Možná tím trochu pokazím iluze snoubenců, ale je to tak. Obřad na radnici je součástí občanského sňatku a v podstatě úřední výkon. Není to ani za celý den, ale třeba za čtyři hodiny. Jako v práci.

**A jaké máš zpětné vazby?**

Zatím se ke mně žádné negativní nedostaly. Ty pozitivní jsou hned na místě, pár děkovných mailů, a dokonce i výslužky byly. Vzhledem ke skutečnosti, že se téměř ve všech případech vidím se snoubenci poprvé v životě, snažím se s nimi krátce pohovořit ještě před obřadem kvůli alespoň minimálnímu seznámení a vyjasnění si přání a požadavků snoubenců. Většinou jsou tímto přístupem překvapeni, ale osobně bych nedokázal jen tak přijít, oddat je a zas odejít. Přeci jen, je to pro ty dva odvážlivce velký den a já se jim ho snažím maximálně zpříjemnit. Ono, jen sepsat svatební řeč a tu potom přednést dvěma v podstatě cizím lidem není úplně snadné. 

**Oddával jsi někdy na nějakém nezvyklém místě?**

Nevím, co se počítá za nezvyklé místo. Převážně v letních měsících jsou běžně v nabídce tzv. výjezdní obřady, které probíhají na hradech, zámcích, parcích, loukách, statcích, hotelích, restauracích atp. Žádný extrémnější požadavek jsem zatím nezaznamenal, stejně jako nepodařený, nebo jinak nepříjemný obřad. Asi jsem zatím měl štěstí na pohodové a slušné spoluaktéry všech obřadů. Slyšel jsem od kolegů sice různé zážitky, ale to se mi zatím vyhýbá. Třeba až budu mít za sebou několik let, tak bude o čem vyprávět. Občas se mě někdo zeptá, zda bych mohl oddávat např. v letadle, pod vodou, v balónu atp. To jsem zatím neřešil, ale vím, že rozhodnutí není jen na mě. Snad jen pro doplnění s tím balónem. Pozor na hranice katastru dané obce! :-D

**A utekla někdy nevěsta od oltáře? :)**

To naštěstí ne. Ani náznaky něčeho podobného jsem nezaregistroval. Většina obřadů proběhne v milé a pohodové atmosféře. Pravda, nevěsty bývají nervózní a dvě už jsem tak trochu křísil, ale vše (snad :-D) nakonec dobře dopadlo. Chápu je. Je to den D a pro mne je vždy ctí, že mohu být, byť krátce, součástí tak důležitého okamžiku. Musím přiznat, že jednou jsem měl dilema, zda dotyčný pár oddat. Byli to údajně mladí lidé bez domova. Vše, včetně svatebních hostů a svědků tomu nasvědčovalo. Vstup do manželství není jen změna stavu a někdy i příjmení. Manželství je mimo jiné i společenským a právním závazkem. Proto přeji všem manželům, které jsem měl tu čest oddat, aby měli na jejich svatební obřad ty nejlepší vzpomínky a nikdy rozhodnutí vstoupit do manželství nelitovali.

![Milan Klajn](https://zlinsky.pirati.cz/assets/img/posts/valentyn3.jpg)

autorem fotografie je [zde](https://www.facebook.com/Jiri.zPolnaku.cz){:target="_blank"}

[zdroj úvodní fotografie](https://veronikaamber.myportfolio.com/){:target="_blank"}

---
