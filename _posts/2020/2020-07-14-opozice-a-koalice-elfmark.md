---
layout: post
category: CLANKY
title: 'František Elfmark: Opozice a koalice, každá mince má dvě strany'
date: 2020-07-14
author: Jaromír Horký
authorId: jaromir.horky
image: posts/UH.jpg
tags: 
- zlinsky-kraj
- frantisek-elfmark
- uherske-hradiste
- jaroslav-sevcik
---

Když se v roce 2014 dostal František Elfmark do zastupitelstva a stal se uvolněným radním města Uherské Hradiště, kde měl na starosti resorty životního prostředí, sociálních služeb a informačních technologií, byl v něm ve svých 36 letech nejmladší. V zastupitelstvu je stále a nyní se přiřadil František Elfmark k těm málo vyvoleným, kteří zakusili atmosféru jak v koalici, tak v opozici na vlastní kůži.

Jít do voleb pro něj představovalo jedinou možnost, jak ovlivnit dění ve městě, kde žije. **„Byl jsem přesvědčený o tom, že pokud chci změnit něco, co se mi nelíbí, musím pro to taky něco udělat. Jak jsem řekl, tak se posléze i stalo,”** vysvětluje s úsměvem. **„A jestli něco má smysl, tak pracovat pro své rodné město,"** dodává jedním dechem.

# Koalice vs. opozice

Podle něj není jednoduchá odpověď ani na to, co za oněch šest let v komunální politice považuje v zastupitelstvu za zásadní moment, myšlenku či bod, které se podařily. „Záležitosti, které se mi podařily v době mého mandátu, jsem postupně sepisoval a zveřejňoval na můj osobní blog, abych informoval občany města. Každý má stále možnost si přečíst všechny mé články,“** připojil tip pro dlouhé večery František a dále vzpomíná, jak při každodenní docházce na radnici měl přísun informací hned z první ruky.

**„Každý týden probíhaly několikahodinové porady vedení, kde se dostávala na přetřes aktuální témata. Dále probíhala pravidelná setkání s vedoucími všech odborů i mých resortních. Ke každé problematice vznikaly pracovní skupiny a speciální týmy. Těch informací a platforem komunikace bylo tolik, že jste byl perfektně obeznámen se všemi záměry města. A je jedno, zda se jednalo o kvalitu sečení trávy, udržování čistoty města nebo revitalizaci náměstí,”** uvedl a vzápětí připomenul, že nešlo jen skvělou informovanost, ale především o možnost být u všeho od prvopočátku. Neboť se tím zvyšovala šance věci ovlivnit dle jeho představ, případně je obhájit: proč je to tak a ne jinak.

Uznává, že v zastupitelstvu měli také neshody, ale nikdy se to podle něj nezpolitizovalo natolik, že by spolu zastupitelé nemluvili. **„Zejména ze začátku se tak nehrálo na partaje, ale víc na lidi,“** domnívá se.

V současném volebním období přešel František dobrovolně do opozice, kde tahá za nitky se svým pirátským souputníkem Jaromírem Ševčíkem. Netřeba dodávat, že se vydali na cestu, která dokáže být hodně klikatá.

**„Informace dostáváme dle zákona sedm dní před konáním zastupitelstva. V podstatě jde o nutně zařazené body, které musí zastupitelstvo projednat a plus doplněné body, ke kterým dospěla koalice. Na ní pak dále samozřejmě je, jaký bod na projednání zařadí a v jakém pořadí. Konkrétnější informace tak můžete získat jedině osobním oslovením jednotlivých vedoucích odborů nebo odesláním konkrétních požadavků na úřad, což ale v důsledku neznamená, že je nakonec dostanete a v plném rozsahu,“** povzdechl si s tím, že opravdu záleží na lidech, kteří v koalici sedí.

Přesto své úsilí Piráti nevzdávají. Pomalu, ale jistě se snaží plnit program, ke kterému se zavázali. Prvním úspěchem je založení OPOBloku (společné jednání všech opozičních stran), které nikdy dříve v Uherském Hradišti nebylo. Jaký je jeho hlavní cíl? Být silnějším partnerem při předkládání návrhů na zastupitelstev. Výčet ale zdaleka není u konce.

**„Jedná se především o dílčí úspěchy, jako například apel na kvalitní předávání materiálů, zajištění efektivního financování sportu, sociálních služeb nebo třeba Parku Rochus o.p.s.. Řešíme také například i výměnu topného média ve firmě CTZ kvůli zlepšení kvality ovzduší v okolí teplárny a chceme, aby se tím vedení města důkladně zabývalo,“** reagoval František.

A jako správný parťák ho Jaromír doplnil. **„Zasadili jsme se o spuštění E-aukcí na prodej bytů. Také jsme se ohradili pro omezení vyváženosti lidí v komisích, kde má nyní koalice jasnou většinu. Prostě se snažíme být aktivní, měnit zažité stereotypy, budovat a pomáhat dobrým projektům a ne je jen bořit.“**

# Je vůbec správné dělit se na opozici a koalici?

Podle Františka Elfmarka se ukazuje to, co od začátku svého působení v politice říká: **„Jako opoziční zastupitel máte mnohem méně možností, jak něco ovlivnit či měnit. I díky tomu, jak jsme už zmínili, že koalice má u nás o jednoho zastupitele více. Přesto se s Jardou nevzdáváme. Snažíme se dělat politiku transparentně, otevřeně a bez politikaření.“** Ač sám ví, že jednání jsou vždy velmi složitá a strastiplná, a že jde o cestu plnou kompromisů, rád by svým kolegům vzkázal jediné.

**„Doporučuji kolegům, aby pokud možno vytvářeli lepší úrodnou půdu pro lepší komunikaci, ze které vyklíčí změny směrem k občanům. Vždyť nám všem jde o to stejné, abychom v našem královském městě měli co nejlepší podmínky pro spokojený život nás všech.”**
