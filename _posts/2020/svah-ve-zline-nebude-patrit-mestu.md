---
layout: post
category: CLANKY
title: 'Svah ve Zlíně nebude patřit městu!'
date: 2020-07-18
author: Zuzana Fišerová
authorId: zuzana.fiserova
image: posts/zuzkasvah.jpg
tags: 
- zlinsky-kraj
- zlin
- zuzana-fiserova'
---

Víte, odkud je jedna z nejkrásnějších vyhlídek na Zlín? Z kopce Barabáš, kde dříve fungoval lyžařský svah. Jedná se o výjimečné místo, oázu přírody přímo ve městě. V zimě se zde dříve lyžovalo, v létě se můžete vydat po turistické značce na výlet, minulý rok se zde pořádaly závody na horských kolech a celoročně má v budovách pod svahem zázemí několik mládežnických sportovních klubů. Jedná se o ideální lokalitu pro rozvoj rekreačních aktivit ve Zlíně. V nejbližších dnech Zlín definitivně ztratí možnost se na rozvoji této lokality podílet. Proč? Protože současný majitel pozemků, spolek Sportovní kluby Zlín prodává pozemky i klubovny firmě z holdingu Synot magnáta Ivo Valenty. 

Město Zlín poskytuje spolku Sportovní kluby Zlín velkého množství dotací na fungování sportovních klubů a s tím souvisejících nákladů. V loňském roce město navíc od Sportovních klubů odkoupilo fotbalový stadion. Nákup fotbalového stadionu i investice do jeho oprav přitom spolkne vyšší investice,  než  co by stál nákup pozemků i budov v lokalitě svahu. 

O území svahu se dlouhodobě zajímám, zejména s ohledem na můj dlouhodobý zájem rozšířit možnosti sportování široké veřejnosti ve Zlíně. Dlouhodobě převažoval názor, že město chce od Sportovních klubů lokalitu koupit. Nyní bohužel vidím, že se situace změnila a majitelem těchto lukrativních pozemků bude Synot. Podpis smlouvy už je prý na spadnutí. 

Je otázka, nakolik na město zapůsobil strach z toho, že předchozí nájemce svahu bude městu „dělat problémy“ při investicích do rozvoje lokality. Nicméně myslím, že problémy jsou od toho, aby se řešily, ne aby se od nich utíkalo. Navíc se jedná o domněnky, vlastníkem dle atastru nemovitostí jsou Sportovní kluby Zlín a nikoliv předchozí nájemce svahu.  Chápu, že Sportovní kluby Zlín jsou soukromý subjekt a město nemůže diktovat komu a za kolik svůj majetek prodají. Nicméně na druhou stranu město tomuto spolku poskytuje velké finanční prostředky ze svého rozpočtu - tedy z daní svých občanů.

Jako zastupitelka apeluji na to, aby město obnovilo jednání o prodeji svahu městu. Pokud k prodeji dojde a svah získá soukromý subjekt, pak se pojďme zajímat o to, jak budou občané města tuto lokalitu dále využívat, jaká budou omezení, co se zde vybuduje, a také kde budou sportovat děti, které v této lokalitě měly pravidelné tréninky. 

---
