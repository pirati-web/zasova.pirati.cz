---
layout: blog
category: CLANKY
title: 'Čtvrteční hlášení od kormidel - Jaromír Slezák'
date: 2019-08-22
author: Jaromír Horký
authorId: jaromir.horky
image: /assets/img/posts/jaromir1.png   
tags: 'zlinsky-kraj jaromir-slezak vizovice rozhovor kormidlo'
---

Čtvrteční hlášení od kormidel. Tak se jmenuje seriál rozhovorů s našimi zastupiteli v celém Zlínském kraji.

*Dnes jsme vyzpovídali zastupitele Vizovic, Jaromír Slezáka.* 

**Jaromíre, pověz nám něco o sobě.**

Jsem rodilý Vizovjan z Korábu (ulice) a je mi 31 let. Vystudoval jsem soukromou střední školu pedagogickou a sociální ve Zlíně. V současné době pracuji jako disponent zahraniční kamionové dopravy. Mezi mé koníčky patří procházky po nádherných kopcích v okolí Vizovic, jízda na kole a cestování, které bylo vždy mým snem. I proto jsem se rozhodl vyrazit s kamarády na Nový Zéland. Na Zélandu se mi zalíbilo natolik, že jsem tam zůstal 3 roky a potkal jsem tam i svoji manželku Marii, která pochází z Chile. Naše další společné kroky vedly do Chile, kde jsme na nějakou chvíli zakotvili. Díky cestování jsem navštívil hodně zajímavých míst a poznal spoustu lidí z celého světa, díky čemuž můžu lépe porovnat rozdíly v kulturách, zvycích a porozumět geopolitické situaci na různých kontinentech. Když jsem se vrátil zpět domů po několika letech, zjistil jsem, že se toho moc nezměnilo a ve vedení města máme stále stejné lidi, některé skoro 20 let. Poté co jsem viděl, jak to funguje v jiných zemích, tak vím, že můžeme mnohé problémy řešit jinak a změnit věci k lepšímu. Z toho důvodu jsem se stal Pirátem a dal dohromady tým mladých vizovjanů, jimž věřím a společně můžeme vytvořit přívětivý a vstřícný úřad pro všechny občany našeho krásného města. Kromě zastupitele jsem také členem kontrolního výboru. 

![Jaromír Slezák](https://zlinsky.pirati.cz/assets/img/posts/jaromir2.jpg)

**Jak se ti žije ve Vizovicích?**

Vizovice jsou mým domovem a neměnil bych. Na městě se mi líbí, že je rozprostřeno v údolí vizovických vrchů. Tyhle zalesněné kopečky mě vždycky fascinovaly. Žijí zde velmi přátelští a pracovití lidé. Naše město má bohatou historii, která sahá až do 13. století. Uprostřed města se nachází nádherný zámek, k němuž patří krásná zámecká zahrada-anglický a francouzský park se sochařskou výzdobou s rybníčkem uprostřed, kam rád chodím s dětmi na procházky. Konají se u nás každý rok dvě velmi oblíbené akce Masters of rock a Trnkobraní. Máme nově opravený kulturní dům, ale přijde mi, že je málo využívaný. Každá obec má své mouchy a výjimkou nejsou ani Vizovice. Jelikož jsem otcem dvou dětí ocenil bych pro ně i pro další děti a dospívající naděje více dětských hřišť a volnočasových prostor, např. youth club, pumptrack, parkourové a workoutové hřiště apod. Jako největší nedostatek považuji 12 let zavřené koupaliště a zchátralý areál sokolovny. Vizovice jsou ideálním místem pro rodiny s dětmi. Budoucnost našeho města je v rukou nás všech, kteří se zde rozhodli žít.

**Změnil se Tvůj život potom, co jsi se stal zastupitelem. Jak tě vnímají lidé?**

Pro mě jako začínajícího zastupitele je to velká zkušenost, velký příliv informací a také velká změna, která mě však baví a jsem za ni vděčný. Ubralo mi to volného času, ale beru to jako součást práce zastupitele a vážím si důvěry od lidí. Jsem zastáncem mladých lidí v politice, protože si myslím, že můžou přinést nové nápady a svěží vítr. Když jsem se stal zastupitelem, tak jsem změnil názor na fungování města, protože jsem pochopil, jak je složité dotáhnout do úspěšného konce nějaký projekt. Mrzí mě, že na to, jak jsme malé město, tak se u nás klade více důraz na politické boje na úkor hledání společné vize a plánů pro smysluplný rozvoj našeho města. I proto se snažím dělat práci konstruktivní opozice, rád se potkávám s vizovjany a chrastěšovjany, naslouchám jim a oni se na mě obracejí s věcmi, které je trápí a co by chtěli zlepšit. Jsem normální ogar z Vizovic a na nic si nehraji, spousta lidí mě obdivuje, že jsem do toho šel a je taky hodně lidí, kterým je to trnem v oku a kteří by nejraději zakonzervovali současný stav radnice a města.

![Jaromír Slezák](https://zlinsky.pirati.cz/assets/img/posts/jaromir3.png)

**Na čem zrovna pracuješ v zastupitelstvu? Co se u vás už povedlo dotáhnout do konce?**

Jsem přesvědčen, že politika má být transparentní a otevřená. Jako opoziční zastupitel se to snažím realizovat a jako člen kontrolního výboru hlídat. Kontroluji projekty města a velice mě mrzela odmítnutá dotace na kulturní dům z EU, bohužel již za minulého vedení města. Příkladem nedůslednosti a špatné kontroly je projekt výměny veřejného osvětlení. Skoro rok po převzetí akce na výměnu části veřejného osvětlení, tak některé lampy ani nesvítily. Poctivě chodím na všechny zastupitelstva, studuji materiály a snažím se přicházet s návrhy řešení. Jako svůj největší cíl si momentálně kladu přesvědčit kolegy na vytvoření Strategického plánu rozvoje města Vizovice, aby se neustále neřešili pouze havarijní situace a město mělo vytvořenou jednotnou vizi a rozvrhnuté jednotlivé dílčí kroky k dosáhnutí konkurenceschopného, atraktivního a moderního města, na které budou obyvatelé hrdí a návštěvníci z něj nebudou chtít odjíždět. Byl bych rád, kdybychom se inspirovali i v zahraničních úspěšných projektech a strategiích, např. vybudování coworkingového centra se zaměřením na start upy a mladé vývojové projekty a podpora malého podnikání .  V blízké budoucnosti nás čeká velmi důležité rozhodování ohledně rozšíření kapacit mateřské školy. Byl bych také rád, když by se nám konečně podařilo najít řešení ohledně nového koupaliště na které již existuje projekt. Avšak pro něj není dostatečná politická vůle a lidem se místo toho lže. Jako prioritu beru také, aby město začalo řešit vodovod na Chrastěšov a vyjednalo zvýšení poplatků za akci Masters of rock, protože za stávajících podmínek je to pro město evidentně nevýhodné.

**Co bys na závěr vzkázal všem našim voličům a občanům?**

Přál bych si, aby se lidé dívali na okolní svět pozitivně nebo aspoň na naši krásnou zemi. Spoustu lidí si neuvědomuje, jak se tady máme dobře. Jsme 10. nejbezpečnější země na světě, máme špičkové zdravotnictví, dobré školství, sociální systém a spoustu dalších věcí. Byl bych rád, kdyby se lidé více zajímali o místa, kde žijí a aktivně se zapojili do dění. Obraceli se na své zástupce ve městě a kontrolovali jejich práci. I když si to spoustu lidí neuvědomuje, politika ovlivňuje život každého z nás. Chtěl bych lidem poděkovat za jejich podporu a důvěru, jsme tady pro vás, kdykoliv se na nás můžete obrátit. Jsme na zastupitelstvu pouze dva za Piráty, ale i to je pro nás velký úspěch, a zároveň odrazový můstek pro další smysluplné projekty a změny. Jsme tady pro všechny lidi, mladší i starší. Přišli jsme věci změnit, půjde to pomalu, ale věřím, že s vaší pomocí to zvládneme.

![Jaromír Slezák](https://zlinsky.pirati.cz/assets/img/posts/jaromir4.png)

---
