---
layout: blog
category: CLANKY
title: 'Aleš Fuksa se do Senátu neprobojoval, Piráti v druhém kole nejspíše podpoří Goláně'
date: 2018-05-19T10:00:00.032Z
author: Marek Houser
authorId: marek.houser
image: /assets/img/posts/AFbanner3.jpg
tags: 'Senát Senát-78 Zlín'
---
Doplňovací volby do Senátu v obvodu 78 na Zlínsku jsou u konce. Nezávislý kandidát s podporou Pirátů Aleš Fuksa získal 9,15 % hlasů a skončil tak pátý. Zdejší Piráti plánují v druhém kole podpořit Tomáše Goláně, o míře podpory však budou ještě jednat.

„Výsledek voleb pochopitelně respektuji. Lidé evidentně volili tradici a až v druhé sledu nezávislost. Beru to s pokorou a děkuji za každý z hlasů pro mě a pro pirátský tým. I přes neúspěch současně děkuji Pirátům, se kterými jsme celou kampaň ve volném čase odmakali. Všechna čest,“ reaguje novinář Fuksa na oznámené výsledky. Nakonec ho podpořilo 1559 voličů. Veřejnou podporu jednomu ze dvou kandidátů, kteří se probojovali do druhého kola, však neudělí. „Jako nezávislý novinář nemohu,“ dodal.

Samotní zlínští Piráti však jednoho z postupujících kandidátů patrně plánují podpořit. „Uvnitř krajského sdružení z pochopitelných důvodů převažuje podpora Tomáše Goláně, který kandidoval za spřízněné hnutí Senátor 21 Václava Lásky. Předběžně jsme domluvení, nicméně se nejspíš budeme chtít ještě sejít a probrat detaily a míru oficiální podpory. Po pirátsku také necháme o jeho podpoře transparentně rozhodnout členskou základnu. Ještě o víkendu vyvoláme hlasování mezi krajskými členy a během příštího týdne bude jasno,“ popisuje stanovisko krajského sdružení Pirátů jeho předseda Marek Houser.

- - -
