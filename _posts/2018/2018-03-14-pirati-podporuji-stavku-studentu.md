---
layout: post
category: CLANKY
title: Piráti ze Zlínského kraje podporují stávku studentů
date: 2018-03-14T11:00:00.032Z
author:
authorId:
image: posts/vyjdiven.jpg
tags: 
- akce
- stávka
- studenti
- Zlín
---

Ve čtvrtek 15. března proběhne na několika místech po celé ČR studentská protestní akce #VyjdiVen a Piráti ze Zlínského kraje tuto iniciativu mladých plně podporují. Akce proběhne také na několika místech ve Zlínském kraji (oficiální událost najdete [ZDE](https://www.facebook.com/events/158080204911148){:target="_blank"}).

Aktivní společnost vnímáme jako jeden ze základních pilířů demokratické společnosti, která participuje na veřejném dění. Vítáme tuto studentskou aktivitu právě proto, že spolupodílení a spolurozhodování je jedním z dlouhodobých pirátských cílů.

Cesta k opravdové přímé demokracii začíná právě u vzdělané společnosti, která si sama svou činností nastavuje pravidla. Proto podporujeme snahu studentů, stejně jako odborů nebo neziskovek. Odsuzujeme výpady některých politiků i části společnosti směrem ke studentům nebo již zmíněným neziskovkám. Myslíme si, že původce této „shut up“ situace není třeba znovu jmenovat. Právě v této situaci je potřeba vyslovit podporu studentům a ukázat, že symbolické „nejsme malé děti“ je stejně aktuální i po 29 letech. Stávku podporujeme i proto, že mezi studenty stabilně bodujeme v projektu Člověka v tísni a ve studentských volbách a vidíme, že právě ti, kteří pro nás hlasovali ve "studenstkých" a po té i ve "skutečných" volbách,  mají nezanedbatelný podíl na tom, že jsme obsadili sněmovnu. Proto vidíme jako přímou odpovědnost vůči studentskému stavu podpořit aktivitu a apelovat i na ostaní.

Musíme dodat svou nelibost k tvrzení, že se studenti snaží zpochybnit výsledky voleb. Právě toto vidíme jako jeden z prvních kroků, které vedou k postupné demontáži naší demokracie a svobod s ní spojených. Chceme tedy studenty ujistit o tom, že v jejich aktivitě jsme na stejné lodi. Nenechme se uchlácholit, uspat či snad vystrašit. Za vyjádření občanských postojů na nás nikdo nemůže „kleknout“. Ovšem právě tato jistota je křehká a zaslouží si naši obranu a péči.
Vyzýváme tedy všechny sympatizanty k tomu, aby akci #VyjdiVen podpořili svou přímou účastí či třeba jen diskuzí ve svém okolí.

- - -
