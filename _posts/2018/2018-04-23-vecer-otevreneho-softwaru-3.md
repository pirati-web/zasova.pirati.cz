---
layout: post
category: CLANKY
title: Večer Otevřeného Software
date: 2018-04-23T17:00:00+01:00
tags: PaRo Linux
author: Piráti Pardubického kraje
image: articles/2018/vos201804.jpg #751x422
---

Ve čtvrtek 19. dubna se už potřetí v Pardubickém kraji
uskutečnil **Večer&nbsp;otevřeného&nbsp;software**. Tentokrát v Pardubicích
v kanceláři Pirátského poslance [Mikuláše Ferjenčíka][2]. Akci pořádá
Česká pirátská strana v rámci svých projektů participativního rozpočtování.
Během večera se zájemci dozví o stručné historii svobodného
i nesvobodného software, mohou si do svých počítačů nahrát systém LINUX,
který je na akci k dispozici zdarma, a pro informace si mohou přijít
i pokročilí uživatelé tohoto systému. Kromě toho byla v Pardubicích
k vidění praktická ukázka internetu věcí.

Otevřený software je počítačový software s otevřeným zdrojovým kódem.
Otevřenost zde znamená jak technickou dostupnost kódu, tak licenci software.
Licence je velmi důležitá, jelikož specifikuje, jaká práva k otevřenému kódu
získá a jak s ním může nakládat jeho uživatel. Některé licence (ku příkladu [GNU][3])
například dovolují uživatelům zdrojový kód upravovat a distribuovat
(na rozdíl od proprietárního software).

Akce je hrazena z [participativního rozpočtu][1] České pirátské strany.
Jedná se o demokratický způsob vnitřního rozdělování peněz, kterým Česká
pirátská strana financuje veřejně prospěšné dobrovolnické projekty.
Veřejně prospěšný projekt může připravit a přihlásit každý člen.
O míře jejich financování poté rozhodují členové. Večer otevřeného software
vymyslel a přihlásil člen Pirátů ze Sedlíšťky Andrej Ramašeuski,
který jím ve svém volném čase po kraji i provází. Záštitu nad tímto
projektem převzal [Mikuláš Ferjenčík][2], Pirátský poslanec za Pardubický kraj.

Kromě operačního systému LINUX bylo k vidění i několik ukázek embedded
aplikací založených na otevřené platformě Arduino. Jednalo se o sběr
různých veličin (teplota, vzdálenost, ...) pomocí senzorů a přenos
s využitím internetu věcí (IoT) na MQTT broker běžícím na Androidu
mobilního telefonu. K vidění byly i ukázky 3D tisku z materiálu PET a ABS.
Touto částí provázel jiný člen Pirátů, Pavel Slezák, který k projektu
říká:
> „Na příštím setkání můžeme ukázat i 3D tisk naživo. Jedná se
o moderní technologie, které se dají velmi snadnou formou ovládat,
a proto je na příští večer zván opravdu každý.“

Večer otevřeného software putuje po celém Pardubickém kraji
a příště může být i u vás v obci. Budeme rádi, když se nám ozvete,
pokud byste rádi, abychom za vámi s tímto projektem přijeli, a pomohli
nám u vás akci zorganizovat.  Pokud máte zájem, kontaktujte prosím
koordinátora kraje [Pavla Štěpánka](mailto:pavel.stepanek@pirati.cz) nebo
přímo organizátora [Andreje Ramašeuskiho](mailto:andrej.ramaseuski@pirati.cz)

Budeme se těšit na příští setkání.


-------------


Další informace lze nalézt:
---------------------
* [Participativní rozpočet][1]
* [Mikuláš Ferjenčík][2]
* [Obecná veřejná licence GNU][3]

[1]: https://wiki.pirati.cz/fo/rozpocty/participativni/start
[2]: https://www.pirati.cz/lide/mikulas-ferjencik/
[3]: http://www.gnugpl.cz/


