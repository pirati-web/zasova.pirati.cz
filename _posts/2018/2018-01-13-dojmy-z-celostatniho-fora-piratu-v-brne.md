---
layout: post
category: CLANKY
title: Dojmy z Celostátního fóra Pirátů v Brně
date: 2018-01-13T12:06:00.032Z
author: Zdeněk Třos
authorId: zdenek.tros
image: posts/cf2018.jpg   
tags: 
- celostátní-fórum
- report
- akce
---
Minulý víkend se konalo Celostátního fórum Pirátů, které bylo jedním slovem skvělé! A jaké jsou naše dojmy a zážitky?

V pátek jsme navštívili kavárnu Zahrada Ambrosia, pod kterou se nachází Brněnské Pirátské centrum. Přišli jsme do kavárny, kde nebyla ani noha, jen početný personál. Udivilo nás, že je kavárna prázdná, vždyť se zde koná párty Pirátů z celé republiky, napadlo nás. Udiveně jsme se tedy zeptali personálu, zdali jsme na správném místě. Následně nás mile nasměrovali ke schodům mířícím přímo dolů. Sešli jsme tedy a uviděli lidi, kteří nás srdečně vítali a ukazovali nám na malinkatý zvonek u dveří. Ovšem než jsme stačili zazvonit, tak nám otevřel poslanec Radek Holomčík, který je čerstvě zvolený jako druh&yacu te; m&ia cute;stopředseda Pirátů. Ihned nám podával ruku, ptal se odkud jsme a směle jsme komunikovali.
Brněnské Pirátské centrum působilo undergroundově, takové správné centrum po Pirátsku. Samozřejmě se tam kouřilo o sto šest, ale byla tam i nekuřácká místnost. Hned na první pohled bylo jasné, že v Brně jej zakládali ajťáci srdcem i duší, ti správní nadšenci – plno techniky, serverů, bar i zákoutí s vodní dýmkou.

Zpočátku nás tam bylo zhruba 20 až 30 a všichni se navzájem seznamovali, vyptávali se a navazovali kontakty. U Pirátů obecně je jedno, jestli jsi poslancem, členem, příznivcem nebo i kýmkoliv jiným, zdali jsi starší nebo mladší, zdali máš nějaké postavení či nikoliv. Zde si nikdo na nic nehrál. Všichni si hned tykali a vážně jsme měli takový ten nepopsatelný pocit, že plujeme na jedné lodi a všichni držíme stejný kurz.
Někdy v pozdních hodinách se začalo dole šuškat, že nahoře v kavárně je Ivan Bartos s Lydie Franka Bartošová. Nakonec Ivan přišel dolů podal si ruku snad se všemi a při té příležitosti jsme jej osobně pozvali na naši akci Pirátský piknik, který se bude konat 1.9.2018 v Rožnově p.R. Potěšilo nás, že nám přislíbil účast a odkázal nás na jeho asistentku, ať vše domluví, takže pevně doufáme, že přijede. Tudíž nejen Rožnováci máte se nač těšit, jelikož oslovíme i jiné poslance a známé Piráty na debaty – jistě to bude zajímavá akce !

Druhý den ráno jsme jeli do hotelu Veroněž, kde se konalo Celostátní fórum.
Před hotelem již stálo cca 7 aut České televize a všude bylo dosti rušno. Vešli jsme do hotelu a TV Nova již odchytávala Pirátky a Piráty a dělala s nimi krátké rozhovory. Zahlédli jsme tam i Blesk a Český rozhlas.

Fórum začalo projevem Ivana Bartoše, který byl víc, než jen obyčejnou kandidátskou řečí. Slyšeli jsme vynikající proslov o stavu Pirátské strany, cílech a její možné budoucnosti. Ivan přitom zachovával pokoru, která je pro nás, kromě odvahy, kterou dozajista máme, hodně důležitá, a určitě dodal přítomným delegátům potřebnou energii a naději. Pak se už hlasovalo, stávající předseda svou pozici podle očekávání obhájil, i když to nebylo jednoznačné. Což je taky dobře, nemůžeme mít všichni stejný názor, i v tak sevřeném kolektivu, jako jsou Piráti.
Následně k nám promlouvali kandidáti na místopředsedy. Bylo to pro nás dosti živé a zajímavé.
Nakonec jsme si zvolili i místopředsedy.

Večer se konala after párty pro Piráty i veřejnost v klubu Fléda. Ovšem tento klub už nebyl tak osobní jako pirátské centrum a myslím si, že lidé se více seskupovali do určitých hloučků dle své působnosti v krajích. I tak to stále mělo tu pravou pirátskou atmosféru.

Ráno v neděli jsme se opět setkali v hotelu Veroněž, kde již probíhaly workshopy. Účastnili jsme se workshopů: referendum, technické zajištění komunálních voleb a následně komunální volby.
Workshopy byly dosti užitečné, jelikož je vedli zkušení řečníci jako Mikuláš Ferjenčík, Vojtěch Pikal, Marek Houser či volební manažer Štěpán Štrébl a jiní….

Musíme říct, že setkat se osobně s lidmi, kteří představují naše ideje a perou se v politice za lepší Česko, byl pro nás zajímavý, hezký a velmi silný zážitek!

Vaši Piráti z Rožnova p.R.

- - -
