---
layout: post
category: CLANKY
title: Uklízíš? Zaplatíš!
date: 2018-04-10T10:10:00+01:00
tags:
    - "Ukliďme-Česko"
    - "Služby-města-Pardubic"
author: Piráti Pardubického kraje
image: articles/2018/uklidmecesko2018pce.jpg #751x422

---


Piráti se v Pardubickém kraji připojili k akci Ukliďme Česko.
V některých městech, jako třeba v Pardubicích, Chrudimi nebo Svitavách,
přímo jako organizátoři. V jiných městech a vsích, jako třeba v
České Třebové, Moravské Třebové nebo v Sezemicích, se připojili k
akcím místních spolků a organizací. Celkem se zapojilo přes 50 dobrovolníků
a sesbíraly se metráky odpadu. A zatímco v některých městech nám odpad bez
problémů  odvezly místní technické služby, v Pardubicích nám odpad
odvézt odmítli.

> "Zorganizovali jsme úklid v Bubeníkových sadech na trase až k lávce
pod nemocnicí po obou březích Chrudimky. Úklidu se zúčastnilo přibližně
25 dobrovolníků, z toho 8 dětí, převážně z řad lidí, které jsme do té
doby neviděli – a za jejich velké nasazení samozřejmě děkujeme. Abychom
nezatěžovali už tak napjatý rozpočet organizátorů, nakoupili jsme pro
účastníky vše potřebné ze svého. Vzhledem k přibývajícímu počtu nahlášených
dobrovolníků jsme přibližně tři týdny před akcí požádali
[Služby města Pardubic] o informace k podpoře, která je akci
[Ukliďme Česko] ze strany města poskytována. Předpokládali
jsme vstřícný a aktivní přístup,"

říká [Ondřej Karas], člen Pirátské strany, organizátor
Pardubického úklidu a aspirant na lídra komunální kandidátky
v tomto statutárním městě.

Odpověď však tak vstřícná nebyla:

> "Dobrý den, pane Karasi, minulý týden jsem Vám slíbila vyjádření
města ohledně možné podpory úklidu města v rámci akce [Ukliďme Česko].
Po zaslaném stanovisku města Vám proto musím napsat, že město bude
hradit akce, které organizují nezávislé organizace, zájmové spolky,
volná sdružení občanů apod... akce úklidu organizovaného Českou
pirátskou stranou nebude městem z tohoto důvodu podpořena."

Kontejner, který k velké radosti využily i jiné uklízející party,
tedy Piráti objednali a zaplatili ze svého. Stejně jako potřebné
pytle a ochranné pomůcky.

> "Silně se ohrazuji proti postupu SmP-Odpady a.s. Nevíme, jakou
má spojitost akce Ukliďme Česko s politickou orientací svých organizátorů,
a nechápeme, jaký je rozdíl mezi úklidy, které jsou pořádány starosty obvodů,
a těmi, za kterými stojí politické strany nebo církve. Tato společnost si
zřejmě plně neuvědomuje, že naši dobrovolníci dělají práci, kterou by měli
odvádět oni, a drze po nás chce peníze za odvoz nasbíraného odpadu."

zlobí se na postup technických služeb v Pardubicích koordinátor
Pirátů pro Pardubický kraj, [Pavel Štěpánek].

[Ondřej Karas] k celé věci dodává:

> "Jako Piráti budeme do budoucna prosazovat aktivní podporu této akce bez
ohledu na to, kdo ji v jednotlivých částech města bude organizovat. Ať už
se bude jednat o propagaci, koordinaci svozu, nebo materiální podporu dobrovolníků.
Všem nám ve výsledku jde o čistší a příjemnější město."


[Ukliďme Česko]: http://www.uklidmecesko.cz/
[Služby města Pardubic]: http://www.smp-pce.cz/
[Ondřej Karas]: /lide/ondrej-karas/
[Pavel Štěpánek]: /lide/pavel-stepanek/
