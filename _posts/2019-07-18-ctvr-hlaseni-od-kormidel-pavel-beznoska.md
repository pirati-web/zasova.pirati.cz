---
layout: blog
category: CLANKY
title: 'Čtvrteční hlášení od kormidel - Pavel Beznoska'
date: 2019-07-18
author: Jaromír Horký
authorId: jaromir.horky
image: /assets/img/posts/pavel1.png   
tags: 'zlinsky-kraj pavel-beznoska otrokovice rozhovor'
---
Čtvrteční hlášení od kormidel. Tak se jmenuje seriál rozhovorů s našimi zastupiteli v celém Zlínském kraji. Každý čtvrtek vám přinášíme zajímavé rozhovory s lidmi, kteří pracují pro vaše města a jsou součástí Pirátské strany.

*Dalším zastupitelem, jehož jsme oslovili, je Pavel Beznoska. Pavel je sportovec a zastupitel z Otrokovic, kde právě pracuje na Dlouhodobé koncepci rozvoje sportu do roku 2032.* 

**Pavle, pověz nám něco o sobě.**

Již 40 let objevuji krásy života na všech jeho frontách a do nich zapadají nejen přátelé a rodina, ale aktivně sport i práce. Po několika pracovních změnách jsem nakonec našel tu pravou v podobě account managera zlínské digitální marketingové agentury. Nedovedu si představit pestřejší náplň práce a díky tomu se stále učím něco nového, což mě opravdu baví.

![Pavel Beznoska](https://zlinsky.pirati.cz/assets/img/posts/pavel2.jpg)

**Jak se ti žije v Otrokovicích?**

Otrokovice jsou městem, kde žijí mí nejbližší a s nimi také trávím nejvíce času. Je zde pro mě spousta možností, jak naložit s volným časem, ať už po sportovní stránce nebo po společenské, kdy si mohu s kamarády zajít na dobré pivko a probrat vše potřebné. Líbí se mi, že je ve městě hodně zeleně a město tak působí svěžím dojmem.

**Změnil se Tvůj život potom, co jsi se stal zastupitelem. Jak tě vnímají lidé?**

Změna nastala již v předvolebním období, kdy se vyskytly povinnosti, které jsem dříve nebral v potaz, ale jelikož se jednalo převážně o příjemné a užitečné aktivity, tak je beru pozitivně. Po zvolení do funkce zastupitele se na mě lidé častěji obrací s prosbou o informace nebo o pomoc. Jelikož jsem současně předsedou Komise mládeže a sportu, řeším problémy především z této oblasti.

![Pavel Beznoska](https://zlinsky.pirati.cz/assets/img/posts/pavel3.jpg)

**Na čem zrovna pracuješ v zastupitelstvu? Co se u vás už povedlo dotáhnout do konce?**

Pokud odhlédnu od pracovních povinností, tak největším projektem současné doby je příprava zadání pro projekt Dlouhodobé koncepce rozvoje sportu do roku 2032. Spolupracuji na něm s kolegy z Komise mládeže a sportu a představiteli města. Díky jeho realizaci by pak měli mít občané více sportovních možností a větší výběr pro své volnočasové aktivity. Během července máme první schůzi dozorčí rady společnosti TEHOS s.r.o., ze které by nám měly vzejít také další úkoly.

**Co bys na závěr vzkázal všem našim voličům a občanům?**

Bylo by hezké, kdyby se občané aktivněji zapojili do dění na úřadě i ve městě a aby dávali své podněty na správná místa. Na sociálních sítích probíhají diskuze, které povolaní úředníci nemají možnost sledovat a tím pádem na ně reagovat. To může pak vyvolat dojem, že se nic neděje. Také bych chtěl upozornit na to, že nikdo z nás se nebude zabývat anonymními výzvami, které nebudou podloženy patřičnými důkazy. Apeluji však i na některé zastupitele města, aby ve svých vystoupeních nezkreslovali údaje, které prezentují občanům a úmyslně v nich tak nevytvářeli negativní názor na současný vývoj města.

![Pavel Beznoska](https://zlinsky.pirati.cz/assets/img/posts/pavel4.jpg)

---
