---
layout: blog
category: CLANKY
title: 'Babišův tým zahájil tour po krajích cenzurou „debaty“ a zřejmě porušil i zákon'
date: 2018-03-05T23:00:00.032Z
author: Marek Houser
authorId: marek.houser
image: /assets/img/posts/babiszlin.jpg
tags: 'akce report Zlín UTB'
---
Předseda hnutí ANO a trestně stíhaný premiér v demisi Andrej Babiš posbíral několik „svých“ ministrů a vyrazil na slibovanou tour po krajích. Během té, jak z plakátů slibuje, chce navštívit jednotlivé regiony a debatovat s lidmi o lokálních problémech. „Teď máte možnost jednat přímo s vládou. Rádi vám odpovíme na otázky a řekneme, čemu se věnujeme a jaké máme plány,“ kření se majitel Agrofertu z oficiální pozvánky. Odpovídání na otázky si ovšem většina návštěvníků auly Univerzity Tomáše Bati ve Zlíně (to místo si pamatujte) jistě představovala jinak a bohužel se také potvrdily obavy, že jde převážně o propagaci ANO a dost možná i o promyšlené přípravy na hrozící předčasné volby.

Proč si Andrej Babiš jako první cíl této své mise v demisi vybral Zlínský kraj? Táhlo ho to na východ? Ke Slovensku? Nebo za hejtmanem Čunkem? Těžko říct. Každopádně to pro nás byla jasná výzva a na večerní setkání a „debatu“ jsme do Zlína zavítali. I s [konkrétními dotazy](https://www.facebook.com/marrahouser/posts/1768555079831701){:target="_blank"} a touhou po odpovědích.

V úvodu dvouhodinového setkání dosavadní premiér a jeho kolegové a kolegyně během patnácti minut popsali svůj celodenní program. Obešli kroměřížskou i zlínskou nemocnici, fyzicky i virtuálně dálnice D49, D55 a několik dalších silnic, jednali s krajskou radou, podívali se na Památník T. Bati ve Zlíně i sousedící Velké kino, budoucí přehradu u Vlachovic a stavbu nádraží ve Vsetíně. Během chvalozpěvů z úst nastoupené Babišovy jednotky na adresu hejtmana i samotného kraje moderátor setkání Aleš Juchelka (který si mimochodem během oslovování hostů spletl nepřítomného stranického kolegu Dana Ťoka s Richardem Brabcem) zmínil, že dotazy bude možné pokládat v písemné formě na lístečcích a na některé z nich bude odpovězeno. V sále to poprvé zašumělo.

Po úvodním dotazu „publika“ (několik lidí se zmateně ohlédlo kolem sebe, kde a od koho že pan Juchelka lísteček s touto otázkou během pár sekund obdržel) na rychlobruslařskou dráhu pro Martinu Sáblíkovou a následné Babišově kladné odpovědi a srdceryvné vzpomínce na dva darované lemury bylo téměř jasno, po jaké dráze se další desítky minut bude bruslit. Části vlády v demisi, která se ve Zlíně představila, nelze jistě v rámci odpovědí odepřít body za snahu a precizní prezentaci svých vizí (čtěte „program ANO“), ale takto si přítomní posluchači v sále jistě celou akci nepředstavovali. Zhruba po hodině „debaty“, doprovázené častým kroucením hlavou, několika odchody, hlasitým smíchem a občasným potleskem, se ze sálu ozvala výtka, zda by mohly být dotazy čteny buď chronologicky podle odevzdání, nebo případně losovány. Univerzitní aulou zahučel souhlas, nicméně Medúzou protřelý moderátor Juchelka namítl, že dotazy třídí do kategorií. Udivený šum se v sále ozval podruhé a mladý rozhořčený tazatel s rozhozením rukou odešel.

Po další sérii nijak kritických otázek, které hosté ze „Strakovky“ zvládali buď zkušeně ohnout a zodpovědět oklikou, nebo v lepším případě zodpovědět i přímo, opustilo sál několik dalších lidí. Dost možná chtěli, stejně jako my, napřímo konfrontovat Andreje Babiše konkrétními (nikoli moderátorem shromážděnými a zobecněnými) otázkami ohledně StB, volby šéfa komise pro kontrolu GIBS, funkčnosti EET či lokálních témat jako je obchvat Otrokovic či Zlína. My jsme i přes pokračující neměnný scénář akce na svých místech vydrželi a byli jsme odměnění alespoň jedním kritickým momentem, kdy se skupinka seniorů hlasitě dožadovala vysvětlení situace kolem údajného rušení dalších oddělení Krajské nemocnice Tomáše Bati. Několik sekund rozpačitých pohledů a předávání mikrofonu nakonec vyústilo ve vystoupení hejtmana Jiřího Čunka. Ten si svou odpovědí na pár minut osvojil část programu, ve kterém původně neměl vystupovat, a zařadil se tak nedobrovolně mezi desítky dalších, kteří před akcí zřejmě očekávali, že se do ní zapojí jinak. Dotazům (bylo jich přečteno odhadem asi 10-15, ale na zdraví svých dětí bychom to teď neodpřisáhli) byl konec v 18:45.

Výsledkem o 15 minut kratšího setkání s občany tedy byla převážně PR beseda Andreje Babiše a jeho týmu, který doteď nebyl schopný sestavit funkční vládu a vyrazil na tour po krajích (kdo ji asi platí?), při které zřejmě nadále bude odpovídat na vybrané či zobecněné dotazy. Takhle my si jednání politiků s občany / voliči / plátci daní nepředstavujeme. A že si trestně stíhaný premiér v demisi nejspíš s nějakými psanými či nepsanými pravidly hlavu moc neláme, dokazuje i fakt, že přímo u vstupu do univerzitní auly, v budově UTB, na školní půdě, ve všední den, za účasti rektora a dokonce i ministra školství rozdával dvě své knihy z boxu s logem hnutí ANO a sbíral politické body, čímž podle všeho porušil § 2 zákona č. 111/1998 Sb. o vysokých školách.

Jsme zklamaní. A troufáme si tvrdit, že s námi je zklamaná i většina návštěvníků této „debaty“ s vládou ve Zlíně.

**PS pro pana Babiše:** Jelikož jsme Piráti a máme ve zvyku navrhovat lepší řešení, nějaká pro Vás máme…

Pro třídění a řazení otázek dle důležitosti můžeme doporučit například povedenou aplikaci Slido, která tomuto účelu přesně slouží. Nemusíte tak kolegu poslance/moderátora trápit lístečky a dostávat jej zbytečně pod tlak publika.

Pokud jste nasbírané lístečky ještě nespálili, neskartovali, nebo na ně Vaši podřízení neklekli, je možné poprosit např. pana Prchala o instrukce k Facebook LIVE a můžete na nezodpovězené dotazy odpovědět voličům živě. Například na cestách vlakem, které jistě budou při objíždění krajů dlouhé. Když už je občané pravděpodobně platí, mohly by ještě více posloužit.

No, a jestli byste chtěl Vy a Vaši kolegové skutečně co nejlépe a přímo komunikovat s lidmi, můžeme doporučit projekt ve stylu pirátského [V kanclu s poslancem](https://www.facebook.com/groups/332114030527834/){:target="_blank"}. My vysíláme přímo ze Sněmovny a máme skvělé ohlasy!

- - -
