---
layout: blog
category: CLANKY
title: 'V druhém kole senátních voleb podpoří Piráti Tomáše Goláně'
date: 2018-05-21T11:00:00.032Z
author: Marek Houser
authorId: marek.houser
image: /assets/img/posts/tg-zlin.jpg
tags: 'Senát Senát-78 Zlín'
---
Poté, co nezávislý kandidát s podporou Pirátů Aleš Fuksa v prvním kole doplňovacích senátních voleb na Zlínsku skončil s 1559 hlasy na nepostupovém pátém místě, se krajské sdružení České pirátské strany rozhodlo podpořit kandidáta hnutí Senátor 21 [Tomáše Goláně](https://www.tomasgolan.cz){:target="_blank"}. Má důvěru krajského předsednictva i celokrajského fóra. Definitvní podobu podpory mezi Piráty a dlouholetým daňovým poradcem určilo pondělní jednání.

"Udělal na mě velmi dobrý dojem. Má určené jasné priority a cíle. A co je pro mě podstatné, tak ví, jak jich docílit. To jsou hlavní důvody, proč ho budeme podporovat," podotkl po pondělní schůzce místopředseda zlínského místního sdružení Jiří Jaroš. Piráti by se dle dohody měli od Tomáše Goláně na oplátku dočkat podpory zejména při komunálních volbách ve Zlíně.

"Předběžná dohoda byla nastíněna již během volebního týdne a byla oboustranná, v případě opačného výsledku Aleše Fuksy a Tomáše Goláně bychom tak mohli počítat s podporou zase my. Bylo k tomu tedy velmi blízko ihned po skončení voleb. V sobotu odpoledne jsme si pak potvrdili souhlas v předsednictvu a vyvolali jsme také osmačtyřicetihodinovou anketu mezi ostatními členy, abychom se demokraticky ujistili, že v tomto máme interní názorovou shodu. Pondělní výsledek byl jednoznačný, když pro pana Goláně hlasovalo 73 % členů," vysvětluje Marek Houser, krajský předseda Pirátů. Statistiky hlasování i zápis ze zmíněné schůzky jsou tradičně veřejně přístupné na pirátském internetovém fóru.

Efektivita a rychlost online hlasování ukazují mimo jiné i na jeho pružnost, která přitom byla jinými stranami v minulosti nesmyslně zpochybňována. Během 48 hodin, převážně víkendových, zvládla přes pirátské fórum hlasovat téměř polovina členů. "Když to porovnám s aktuální zprávou, že ČSSD bude hlasovat ve svém referendu o spolupráci s ANO do půlky června a bude je to stát asi 100 tisíc, tak se nemůžu ubránit smíchu," přiznal Houser.

Druhé kolo doplňovacích senátních voleb se bude konat 25. a 26. května.

- - -
