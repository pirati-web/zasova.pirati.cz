---
layout: blog
category: CLANKY
title: 'Rozhovor s kandidátem do Evropského parlamentu Jiřím Lehejčkem'
date: 2019-05-19
author: Jaromír Horký
authorId: jaromir.horky
image: /assets/img/posts/ep_lehejcek.jpg   
tags: 'zlinsky-kraj eurovolby rozhovor'
---
Piráti ze Zlínského kraje budou mít na kandidátce do Evropského parlamentu dvě želízka v ohni. Jsou jimi vystudovaná pedagožka, ale nyní profesionální fotografka Linda Matušková z Kroměříže a polární ekolog a vysokoškolský lektor Jiří Lehejček z Lukova. Přinášíme vám rozhovor s druhým jmenovaným...

__Čím se v každodenním životě zabýváš? Jak bys chtěl představit sám sebe voličům, kteří přemýšlí, komu dát svůj hlas?__

V současnosti zastávám volenou funkci viceprezidenta IFOAM EU, což je celoevropská sektorová organizace ekologického zemědělství. Máme v bruselské kanceláři cca 25 zaměstnanců, kteří se starají o to, aby evropské zemědělství bylo udržitelnější a evropská krajina se tak stala odolnější a zdravější. Hlavním politickým prostředkem je nám k tomu v podstatě nepřetržité vyjednávání s evropskými institucemi (Evropskou Komisí, Radou a Parlamentem). Konkrétně jde o přípravu pozičních dokumentů a jejich prosazování u evropských politiků. Současným tématem číslo jedna je vyjednávání o podobě příští Společné zemědělské politiky EU, která tvoří kolem 40 % rozpočtu EU a bude ji schvalovat právě příští Evropský Parlament. Jsem také akademikem na Univerzitě Tomáše Bati ve Zlíně. Zabývám se paleoklimatologií Arktidy (rekonstrukcemi klimatu) a vyučuji předměty ekologie, fyzická geografie a globální environmentální výzvy. Řeším v současnosti evropské výzkumné projekty (např.: H2020). Účastnil jsem se pěti výzkumných expedic do Arktidy, z nichž jsem dvě vedl, a ze kterých vznikla řada odborných publikací. Doktorát jsem získal za práci zabývající se dendrochronologií arktické tundry. Předtím jsem vystudoval fyzickou geografii a geoekologii na Přírodovědecké Fakultě Univerzity Karlovy a také pěstování lesa na Fakultě lesnické a dřevařské na České zemědělské univerzitě. V rámci svého studia jsem strávil semestr na University of Iceland a totéž na kanadské Vancouver Island University. Zahraniční doktorské stáže jsem si odbyl na ETH Zürich ve Švýcarsku a University of Greifswald v Německu. Ochranou a studiem životního prostředí a podporou ekosystémových funkcí krajiny se zabývám i v soukromém životě, kdy se snažím realizovat projektbiokoridor.cz. Je mi 32 let, jsem ženatý, mám dvě děti.

__V jakých oblastech jsi aktivní, a v čem bys rád i nadále pokračoval?__

Aktivní jsem v zemědělství a ochraně přírody, resp. snažím se, aby moje úsilí vedlo k posílení krajiny, rozvoji venkova a pozitivní dynamice měst. Vnímám to jako klíčovou oblast pro naši schopnost přizpůsobit se klimatickým změnám, které se u nás projevují zejména suchem. Těmto oblastem se určitě plánuji věnovat i nadále.

__Kde vidíš svou roli europoslance, když se ti podaří ve volbách uspět? Na čem chceš především pracovat? Máš představu, s jakými platformami je možné uvnitř parlamentu navázat spolupráci?__

Nejraději bych pracoval ve výboru Agri (zemědělství) a Envi (životní prostředí). Konkrétně bych se zaměřil na účelné nastavení společné zemědělské politiky (SZP) EU, tak aby veřejné peníze skutečně podporovaly veřejné statky, tedy čistý vzduch a vodu, kvalitu života lidí i zvířat, biodiverzitu, sekvestraci uhlíku atd. V tomto současná SZP fatálně selhává, přičemž projevy klimatické změny jsou stále razantnější a my se tváříme, jako by se nic nedělo. Nebo spíš setrvačnost v kombinaci s neschopností věci řešit a lobbistickým tlakem agrokoncernů vedou ke statutu quo, který tlačí nad propast.

__Co pro tebe osobně Evropská Unie znamená a jakých možností, které nám dává, si vážíš nejvíc?__

Jsem Čech, ale cítím se být i Evropanem. Kulturně, historicky i lidsky. Evropská Unie pro mě znamená projekt, který místo válečného kolbiště nabízí debatu v jednacích místnostech a řešení problémů společným úsilím. Poprvé v historii můžeme spolurozhodovat o budoucnosti kontinentu. Jasně, největší státy jsou pořád ekonomicky i politicky nejsilnější, ale momentálně záleží jen na nás, kolik spojenců najdeme pro naše nápady a kam bude Evropa směřovat. Takovou příležitost jsme nikdy v minulosti neměli, snad za Lucemburků. Pak je tu samozřejmě taková druhá liga výhod jako odolnější legislativa vůči korupci, důraz na ochranu klimatu a životního prostředí, nebo bezprecedentní ekonomický rozvoj umožněn volným pohybem zboží, osob i kapitálu. Někdy je to vykoupeno nadměrnou byrokracií a nedostatečným pochopením pro lokální specifika, ale i v tom vidím posun. Myslím ale, že z pohledu celkových přínosů je to banalita, se kterou si poradíme, nebo si na ni zvykneme.

__Co plyne z brexitu pro Českou republiku, co by si z něj měli Češi vzít?__

To neví v podstatě nikdo, protože se Britové zatím nerozhodli, jak odejdou. Můj názor je, že neodejdou. Jeremy Corbyn (předseda opoziční Labouristické strany) si u britské premiérky vynutí, že labouristé podpoří rozvodovou dohodu v současném znění, ale jen za podmínky, že budou moct Britové v referendu hlasovat, zda chtějí tuto dohodu, nebo raději za daných podmínek zůstat v EU. Referendum pak Brexit zvrátí. To je můj odhad.

__Co podle tebe funguje v Evropské unii nejhůře a jde to vůbec zlepšit?__

Dle mojí odbornosti mohu odpovědně posoudit jen Společnou zemědělskou politiku a ta podle mě naprosto selhává ve svých cílech. Musí být ambiciózní, protože jedině tak budeme schopni čelit klimatickým změnám. Zatím vede jen ke kumulaci kapitálů úzkých zájmových skupin.

__Jakým způsobem budeš komunikovat s občany otázku migrace a jaký bychom k této problematice měli mít postoj nebo co bychom případně měli změnit/prosadit?__

Jsme šestou nejbezpečnější zemí světa a šířit strach, tak jak to někteří populisté dělají, nepovažuji za vhodné. Je důležité říct, že Piráti nejsou vítači. Jako strana jsme již v roce 2015 vydali stanovisko s naším postojem k migraci, s tímto stanoviskem se plně ztotožňuji.

__Co bys uvedl jako hlavní argumenty pro voliče, aby se voleb zúčastnili? Má vůbec země jako my šanci nějak zásadně ovlivňovat rozhodování orgánů Evropského parlamentu v počtu 21 českých poslanců?__

Myslím, že jsem to popsal výše. Europoslanci, ale nejsou jediní naši čeští zástupci, kteří Evropskou Unii ovlivňují. Velké slovo má tzv. Evropská Rada, která je složena ze zástupců národních vlád. I tam je třeba vyvíjet na naše volené zástupce tlak. A proč se voleb zúčastnit? Vybíráme si, zda přenecháme Evropu rádoby vlastencům a populistům, kteří šíří nenávist a připravují podhoubí pro válku, nebo lidem, kteří se chtějí domluvit a najít řešení přicházejících problémů. Ano, často řešení nedokonalé, kompromisní, složité a drahé. Ale lidská společnost a naše vlastní životy jsou taky nedokonalé, plné kompromisů a komplikované, tak co chceme čekat od politiky?

- - -
