---
layout: blog
category: CLANKY
title: 'Čtvrteční hlášení od kormidel - Hana Ančincová'
date: 2019-09-19
author: Jaromír Horký
authorId: jaromir.horky
image: /assets/img/posts/hanka1.png   
tags: 'zlinsky-kraj hana-ancincova kromeriz rozhovor'
---

V prvním poprázdninovém hlášení od kormidel Vám představíme členku kontrolního výboru v Kroměříži a místopředsedkyni krajského sdružení Pirátů ve Zlínském kraji Hanku Ančincovou. 

**Hanko, představ se nám**

Jsem čerstvá třicátnice a máma dvou dětí. Pirátka každým coulem, místopředsedkyně krajského sdružení Zlínského kraje a členka kontrolního výboru města Kroměříže. Workoholik, zakladatelka ekologického spolku, finanční analytička, studentka paragrafů, milovnice sarkasmu a ananasu na pizze(smích).

![Hana Ančincová](https://zlinsky.pirati.cz/assets/img/posts/hana2.jpg)

**Jak vnímáš život v naší republice?**

Žijeme v nádherné a svobodné zemi. Poslední dobou však hmatatelně pociťuji otřesenou důvěru v právní systém a spravedlnost. Negativně vnímám podporu dotací pro velké zemědělské podniky, devastaci krajiny a přírody. Ochranu přírody beru jako jednu z hlavních priorit pro následující léta. V tomto bychom měli být dle mého názoru velmi konzervativní. Co je důležitějšího než zachovat naši zemi krásnou i pro další generace? Co se týče ekonomiky, o nás strach nemám. Máme skvělé nápady, vyrábíme, začínáme mít i peníze, snažíme se prorazit do světa. Kdyby se k tomu přidala i odvaha, rovná páteř, vláda, která nebude projídat rozpočet na úkor let následujících, a holistická státní i místní správa, tak to bude u nás jak v ráji.

**Jaké vidíš pro Piráty největší výzvy v Kroměříži do budoucna a jak bys předpověděla jejich vývoj?**

Ve vedení města máme pirátské zástupce a můžeme nabídnout vizi moderního města 21. století, kterou chceme implementovat do všech oblastí. Město čeká mnoho práce například v oblasti územního plánování a odpadového hospodářství. Největší výzvou však není jen něco vytvořit, ale dlouhodobě udržet v dobrém trendu. A krok po kroku se vše podaří. 

![Hana Ančincová](https://zlinsky.pirati.cz/assets/img/posts/hana3.jpg)

**Jak se změnil Tvůj život od vstupu do Pirátské strany?**

Ubylo volného času a spánku. Ale nestěžuji si, je to pro práci, která má smysl. Jelikož mám dvě malé děti, nechci okrádat o čas je. Díky tomu jsem se zdokonalila v organizaci a plánování. Do politiky jsem vstupovala z toho důvodu, že jsem dospěla do fáze, kdy už občanský aktivismus nestačil a zjistila jsem, že věci je potřeba řešit právě cestou politickou. 

**Na čem zrovna pracuješ? Přibliž nám tvoji práci v kontrolním výboru.**

Chystám soukromý projekt na vzdělávání v ekologické oblasti. S kolegy Piráty chystáme i říjnovou konferenci z oblasti životního prostředí. V kontrolním výboru města Kroměříže se nyní zabývám tím, jak je nakládáno s žádostmi o informace. Za necelé dva týdny se uskuteční další zasedání, na které zpracovávám podklady pro další kontroly. Musím říct, že kontrolní výbor funguje skvěle a nad prací nacházíme konsenzus napříč všemi politickými subjekty. 


**Co bys na závěr vzkázala všem našim voličům a občanům?**

Jak už zmiňovali kolegové ve čtvrtečních hlášeních přede mnou, nebojte se ozvat. Pro nás je velmi důležité znát váš názor. 
A také, buďme optimisti. Věřím tomu, že postupnými kroky bude státní správa i ta místní fungovat uceleně, komunikovat mezi sebou navzájem a místo hledání důvodů, proč něco nejde, se bude hledat způsob, jak by to šlo.


![Hana Ančincová](https://zlinsky.pirati.cz/assets/img/posts/hana4.jpg)

---
