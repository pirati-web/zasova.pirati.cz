---
layout: post
category: CLANKY
title: Čtvrteční hlášení od kormidel - František Elfmark
date: 2019-09-26
author: Jaromír Horký
authorId: jaromir.horky
image: posts/frantisek.png   
tags: 
- zlinsky-kraj
- frantisek-elfmark
- uherske-hradiste
- rozhovor
---

V dnešním hlášení od kormidel Vám představíme našeho zástupce z Poslanecké sněmovny Parlamentu České republiky, Františka Elfmarka, který současně působí jako opoziční zastupitel v Uherském Hradišti.

**Franto, představ se nám**

Je mi 40 let a jsem otec dvou dětí, Stellinky a Štěpánka. Jsem momentálně podporovatel Pirátů a brzy i regulérní člen. Letos jsem dokončil titul Bc. na Univerzitě Tomáše Bati ve Zlíně, obor Marketingové komunikace. Bylo to náročné. Od střední školy se pohybuji v IT prostředí, grafice, reklamě. Jsem podnikatel, zakladatel spolku Přátelé zpětné vazby, kde podporujeme začínající a amatérské hudební a umělecké skupiny, umělce i fotografy na Slovácku. Jsem také zakladatelem největšího online “blešáku” na Slovácku – Uháčko.cz.  Kromě práce ve sněmovně jsem také zastupitel města Uherské Hradiště a člen kontrolního výboru. Ve volném čase se věnuji rodině, chalupaření, kutilství, čtení knih, fotografování, kreslení a již od 13 let hudbě.

![František Elfmark](https://zlinsky.pirati.cz/assets/img/posts/frantisek2.jpg)

**Jak se ti žije v Uherském Hradišti?**

Uherské Hradiště je malé sportovně-kulturní 26 tisícové město a má neskutečné kouzlo. Ono, když tu bydlíš celý život jako já, tak si mnohé neuvědomíš. Zjištít to, jak se tady máme a jak město působí, až když ti například přijedou kolegové nebo kamarádi z jiných měst a poslechneš si jejich dojmy. Cestuji po celé republice, ale na Uherské Hradiště nedám dopustit. Když přijedu do Prahy, tak mi vždy chvíli trvá, než si zvyknu na ten šrumec. Rozhodně mi klid našeho města a jeho kouzlo vyhovuje.

**Změnil se Tvůj život potom, co jsi se stal poslancem?**

Samořejmě, že změnil. Dříve jsem pracoval 5 km od domu a teď pracuji 300 km daleko. To je ten zásadní rozdíl. Odloučení od rodiny a v některých týdnech nemožnost se podílet na jejím chodu je pro mě náročné. Jinak je to ale práce jako každá jiná. Měl jsem již několikaleté zkušenosti jako uvolněný radní města a ty mi samozřejmě v práci ve sněmovně v mnoha směrech pomohly. Vždy je potřeba se zaměřit na jednu danou oblast a na ní do detailu pracovat. Já pracuji i při cestování vlakem. Autem do Prahy nejezdím.

![František Elfmark](https://zlinsky.pirati.cz/assets/img/posts/frantisek1.jpg)

**Ve sněmovně se věnuješ hlavně oblasti životního prostředí, přibliž nám prosím tvoji práci.**

Ve sněmovní práci jsem chtěl od začátku pokračovat v resortech, které jsem měl na starost i jako radní Uherského Hradiště. Proto jsem si vybral Výbor pro životní prostředí (VŽP). Na půdě VŽP se řeší velmi různorodá a pro nás všechny důležitá agenda. Já se zabývám především odpadovou legislativou a implementací evropských směrnic do našich zákonů. Od začátku jsem také zpravodajem rozpočtové kapitoly 315, která se zabývá financováním tohoto resortu. Jsem i předsedou podvýboru pro financování péče o životní prostředí a také členem podvýboru pro technickou ochranu životního prostředí a pro vodní hospodářství. Zajímavou agendu také řešíme v radě Státního fondu životního prostředí (SFŽP). Spadá sem dotační titul Nová zelená úsporám, kotlíková dotace či Dešťovka. Ve VŽP se řeší vše, co je spjato s oborem, tzn. strategické dokumenty, výsledné zprávy a analýzy, změny zákonů, pozměňovací návrhy. Řešíme semináře, kulaté stoly apod. Co všechno děláme lze najít na sněmovním [webu.](http://www.psp.cz/sqw/hp.sqw?k=4600){:target="_blank"}

**I když jste v Uherském Hradišti skončili po volbách v opozici daří se vám prosazovat program**

To je vždy těžké a jednoznačně k tomu neexistuje přímá odpověď. V opozici jsme zůstali díky vlastnímu rozhodnutí. Já osobně jsem si práci v koalici vyzkoušel 4 roky a můžu potvrdit to, co jsem i v roce 2014 před vstupem do koalice říkal. Z opozice je cokoliv prosadit mnohem těžší, než by se zdálo. Je k tomu potřeba vynaložit mnohem větší úsilí. Opoziční zastupitel nemá automaticky všechny dílčí podklady k dispozici, musí si je z radnice žádat apod.  Rozhodně je celý proces složitější. Nicméně u nás v Uherském Hradišti jsme s ostatními stranami založili tzv. OPO Blok. Pravidelně se scházíme a řešíme veškerou agendu často kolektivně. Něco takového se ještě v Uherském Hradišti dříve nepodařilo. I díky tomu se naše návrhy stávají silnějšími při předkládání na zastupitelstvu města. Nicméně i tak koalice, která má u nás o jednoho zastupitele více, nás k mnoha věcem nepustí. To jsme však díky kroku jít do opozice věděli. Nepřestaneme ovšem díky tomu být aktivní, naopak se budeme stále snažit a snažíme dělat konstruktivní opoziční práci a prosazovat náš program.

**Co bys na závěr vzkázal všem našim voličům a občanům?**

Občanům bych vzkázal, že i z opozice jim stále nasloucháme a snažíme se s nimi spolupracovat. Pro nás je velmi důležité znát jejich názor. Občané mají mnoho možností, jak nás kontaktovat (setkávání s občany, MS, akce, dotazník, web, FB apod.). Proto je poprosím, pokud máte něco na srdci, ozvěte se nám a v tom lepším případě, se k nám přidejte! Jak se říká, kdo nic nedělá, nic nepokazí. Proto pokud nás bude víc, bude naše rozhodování více vydiskutované a ve výsledku bude mít i větší váhu.

![František Elfmark](https://zlinsky.pirati.cz/assets/img/posts/frantisek3.jpg)

---
