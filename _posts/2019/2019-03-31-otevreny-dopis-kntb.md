---
layout: post
category: CLANKY
title: Otevřený dopis Pirátů krajským zastupitelům k projektu nové KNTB
date: 2019-03-31
author: Marek Houser
authorId: marek.houser
image: posts/kntb-vizualizace.jpg
tags: 
- nemocnice
- dopis
- zlínský-kraj

important: true
---
Vážení členové Zastupitelstva Zlínského kraje,

v pondělí 8. dubna 2019 máte svým hlasováním rozhodnout o dalším osudu výstavby nové krajské nemocnice v Malenovicích. Jelikož nejsme i přes účast na několika debatách a po prostudování dostupných dokumentů přesvědčeni o nutnosti a efektivnosti tohoto projektu, rádi bychom Vám položili několik otázek. Měli byste být schopni na ně odpovědět nejen kvůli nám a obyvatelům našeho kraje, ale také kvůli sobě. Je jen a pouze Vaší odpovědností, abyste získali maximální množství kvalitních informací a na jejich základě hlasovali ve prospěch Zlínského kraje a jeho obyvatel.

Nejsme zatvrzelými odpůrci nemocnice v Malenovicích, nicméně hejtman Jiří Čunek nás svými dosavadními činy a prohlášeními v oblasti zdravotnictví nedokázal přesvědčit o tom, že má Krajský úřad projekt pevně v rukou a zná všechna jeho pozitiva a negativa. Z dosavadních mediálních výstupů se tento nápad jeví především jako netransparentní politický pomník, jehož finanční i provozní dopady jsou velmi nejisté. V takovém případě cítíme povinnost se ozvat. Projekt nemocnice v Malenovicích se může proměnit v nezalepitelnou díru v krajském rozpočtu s obrovskými dopady na obyvatele Zlínského kraje. Nedávné vyjádření náměstka hejtmana pro ekonomiku (!) Jiřího Sukopa, který pochybuje o únosnosti finanční zátěže, naše obavy ještě umocnilo.

Naše otázky zní:

- Máte dostatek informací (studie proveditelnosti, ekonomický dopad...), které Vám umožní zodpovědně hlasovat v případě několikamiliardové investice do výstavby nové nemocnice?

- Jak bude nová nemocnice financována, když Ministerstvo zdravotnictví i Ministerstvo pro místní rozvoj žádnou částku nepřislíbilo?

- Jak ovlivní výstavba nové nemocnice ostatní investice a rozvoj v kraji v následujících letech?

- Jak bude zajištěno personální obsazení nové nemocnice a jak se to dotkne ostatních nemocnic v kraji?

- Je nutné s projektem tak spěchat, když není schválena celková koncepce zdravotnictví v kraji a nebyla vyhlášena veřejná architektonická soutěž?

- Jaký bude osud stávajícího areálu KNTB?

Děkujeme, že nám i sobě tyto otázky zodpovíte. Jestliže na ně odpovědi neznáte, pochybujeme o tom, že jste připraveni o tomto projektu hlasovat. Věříme, že je ve Vašem zájmu plnit roli zodpovědného a rozvážného hospodáře.

Piráti Zlínský kraj

- - -
