---
layout: post
category: CLANKY
title: Z občana zastupitelem. Co čeká člověka, který uspěje ve volbách?
date: 2019-11-28T10:00:00+0200
tags: 
    - Pardubice
    - zastupitel
author: Piráti Pardubického kraje
image: articles/2019/plclanky/pardubice/parclan1.jpg
---

**Loni v říjnu přišlo na pardubickou politickou scénu malé zjevení. S minimálním rozpočtem na kampaň. Díky velkému zapojení desítek dobrovolníků tu Piráti získali třetí největší počet mandátů a náhle se stali významnou silou.**


Důvěra voličů změnila osud několika aktivním občanům, kteří se v pirátských barvách stali zastupiteli krajského města, městských obvodů i okolních obcí. V povolebním vyjednávání nakonec zamířili do opozice, i z ní se ale už rok dokážou podílet na chodu města a na rozhodnutích, které ovlivňují život lidí v devadesátitisícových Pardubicích i blízkém okolí.


Asi největší zápřah představuje zastupitelstvo města. *„Mám-li srovnat městské a obvodní zastupitelstvo, jedná se o úplně jinou práci,”* srovnává **Ondřej Karas**, zastupitel města i šestého obvodu. *„Velké zastupitelstvo se schází každý měsíc mimo července a srpna, kdy mají zastupitelé prázdniny. Na programu mívá třicet bodů, jednání začíná ve tři odpoledne a končí po šesti až sedmi hodinách.
Jít si to jen odsedět by mi svědomí nedovolilo.“*


Pro primátora a jeho náměstky představuje tato práce hlavní obživu, po volbách se stávají „uvolněnými“ zastupiteli. To znamená, že je zaměstnavatel musí pro službu obci uvolnit a držet jim pozici po dobu jejich čtyřletého funkčního období. Všichni ostatní členové zastupitelstva (v Pardubicích je jich 39) jsou “neuvolnění”. Vedle zastupitelování mají svá běžná zaměstnání. Odměna pro ně je spíš symbolická. *„Myslím, že sečteno podtrženo mi politika zabere tak 50 hodin za měsíc. Celkem dostanu od města měsíčně 5 500 Kč,”* odhaduje **Vojtěch Jirsa**. 
Ten pirátské barvy hájí ve velkém zastupitelstvu, kde je rovněž místopředsedou dopravní komise. Na prvním městského obvodu pak předsedá kontrolnímu výboru. Podobně odhadují časovou náročnost i jeho straničtí kolegové.


Někteří zastupitelé náročnost výkonu funkce řeší po svém. *„Uvědomil jsem si, že většina zastupitelů toho vlastně moc nedělá. Prostě si chodí zastupitelstvo odsedět, čest výjimkám,*” konstatuje **Jirsa**. Všímá si toho i **Filip Vařecha**, pirátský zastupitel na pátém pardubickém obvodu. *„Velká část politiků svoje funkce vykonává ryze formálně,”* popisuje, co ho po nástupu do funkce opozičního zastupitele překvapilo. Sám však dodává: *„Také bych to tak mohl dělat, ale měl bych špatné svědomí, že by tam místo mě mohl být někdo aktivnější. Proto se snažíme přicházet s novými věcmi i z opozice.”* **Vařecha** je zastupitelem na městském obvodě, v posledním roce se zasadil o změnu jednacího řádu, hledá také řešení pro protihlukovou bariéru v Dukelském lesoparku. Vedle práce na obvodě je členem městské komise pro strategii a Smart city a pracovní skupiny pro IT. Komise se schází jednou měsíčně, pracovní skupina i častěji. Na tyto oblasti se zaměřuje mimo jiné proto, že jsou mu profesně blízké. Pracuje jako webový vývojář, s Piráty vyvíjel i oceňovaný web [socialnisystem.pirati.cz](http://socialnisystem.pirati.cz) 

{% asset 'articles/2019/plclanky/pardubice/parclan3.jpg' magick:resize='751x422^' 
magick:gravity='north' alt='Pardubičtí Piráti'%}


## Zápolení Pirátů se zastupitelskými “kovboji”


Hlavní odpovědnost za vedení města nese koalice, vedená v současnosti hnutím ANO. Piráti mají v opozici za úkol vedení kontrolovat a upozorňovat, když dělá, co nemá. V omezené míře je také možné z opozice přicházet s vlastními návrhy. *„Jako zcela zásadní se ukazuje schopnost spolupráce a naslouchání, pořád věřím, že to jde i bez bojů a ostrých loktů,”* popisuje pirátská zastupitelka **Lenka Španihelová**. 
Po nástupu do politiky začala také více vnímat práci úředníků. 
*„Dříve jsem vnímala především konkrétní výstupy zastupitelstva. Teď vidím, že za výstupy politiků stojí velká a mravenčí práce úředníků.”* Zároveň však podotýká, že veřejnost je do rozhodování zapojovaná mnohem méně, než čekala.


 S tím souhlasí i její kolegyně z velkého zastupitelstva, Pirátka **Ivana Böhmová**: *„Zvenku fungování města vypadá neproniknutelně a nedivím se lidem, kteří mají pocit, že sami nic nezmůžou. Přitom existuje spousta možností, jak se k veřejným věcem vyjadřovat, nebo je ovlivnit.”* Jako efektivní způsob občanům doporučuje kontaktovat “své” zastupitele. Takovou cestu obvykle využívá překvapivě málo lidí. Zapojování občanů tvoří jeden z pilířů pirátské politiky. V pracovní skupině pro strategii a Smart city úspěšně pohled města posouvá Pirát **Vařecha**.
 
 
Vedení města vnímá po zkušenosti “zevnitř” kritičtěji i **Vojtěch Jirsa**. *„Udivuje mě, s jakou lehkostí se rozhoduje o veřejných prostředcích stylem milion sem, milion tam,” popisuje.“* Jsem z firmy zvyklý všechno dobře rozmyslet, zpracovat analýzu, vyčíslit, uchopit, rozmyslet, posoudit varianty. *„V zastupitelstvu je však často situace jiná. Jen zřídka se zvažují priority na základě nějakých objektivních kritérií nebo se zjišťují potřeby veřejnosti.“* 

Někteří politici jsou jako kovbojové, kolty mají proklatě nízko a střílí od boku. Prásk… Letní stadion za půl miliardy, prásk… silnice sem, prásk… silnice tam. Tito lidé nestojí o jasné určení priorit a dlouhodobé koncepce, které by jim znemožnily střílet od boku.” V důsledku tohoto pak nedaří realizovat důležité projekty. **Jirsa** v lednu na zastupitelstvu prosadil, aby se projekty města sledovaly v přehledné a veřejně dostupné tabulce. O lepší projektové řízení se stará také v “cykloskupině” náměstka pro dopravu.


Přes velkou časovou náročnost a náročná vyjednávání hodnotí pirátští zastupitelé novou zkušenost pozitivně. Kromě možnosti přímo ovlivňovat život ve svém městě jim tato práce přinesla i nové výzvy. *„Politik musí mít nastražené oči a uši pro běžná témata mezi lidmi a být empatický, zajímat se o názory odborníků, akademiků a nějak kriticky a kreativně to přetavovat v praktická rozhodnutí,”* shrnuje zastupitelka **Ivana Böhmová**.


{% asset 'articles/2019/plclanky/pardubice/parclan2.jpg' magick:resize='751x422^' 
magick:gravity='north' alt='Pardubičtí Piráti'%}


# Sezemický Pirát


*„Zjistil jsem, jak potřebná je rozmanitost,“* popisuje pirátský zastupitel Sezemic **Filip Mezera**, co se za rok ve funkci naučil. *„Jen díky různým zkušenostem a pohledům lze dát dohromady řešení, které bude dlouhodobě fungovat. Proto je skvělé, když jsou do politiky zapojeny ženy a stejně tak různé generace. Myslím, že díky tomuto pohledu teď víc poslouchám a méně mluvím, než tomu bylo před pár lety.“*

Piráti mají ve čtyřtisícových Sezemicích jednoho zastupitele. Zdejší zastupitelstvo je patnáctičlenné, schází se čtyřikrát ročně. Opoziční zastupitel **Mezera** vede také kontrolní výbor, což je obvykle právě role, kterou dostává opozice. Mimo obvyklou agendu v kontrolním výboru řeší také kontrolu IT smluv a jejich plnění. Spolu s dalšími lidmi, kteří se pohybují v IT, je pro úředníky vítanou odbornou posilou. 

Vedle práce v zastupitelstvu je sezemický Pirát aktivní také jako fotbalový trenér dětí a působí ve vedení tělovýchovné jednoty. Láska ke sportu a rozhled, který v něm získal, ho vede i k tomu, že s kolegy z místního sdružení Pardubicko konzultuje sportovní témata v krajském městě. 

{% asset 'articles/2019/plclanky/pardubice/parclan4.jpg' magick:resize='751x422^' 
magick:gravity='north' alt='Filip Mezera'%}
