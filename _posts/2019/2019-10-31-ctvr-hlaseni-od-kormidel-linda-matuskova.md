---
layout: post
category: CLANKY
title: Čtvrteční hlášení od kormidel - Linda Matušková
date: 2019-10-31
author: Jaromír Horký
authorId: jaromir.horky
image: posts/linda1.png   
tags: 
- zlinsky-kraj
- linda-matuskova
- kromeriz
- rozhovor
---

Dnes jsme pro vás připravili rozhovor s Pirátkou z Kroměříže a čerstvou členkou rozhodčí komise Lindou Matuškovou.

**Lindo, v Kroměříži jsi v komunálních volbách díky preferenčním hlasům přeskočila na 3. místo, na jaře si kandidovala z 16. místa do Evropského parlamentu a nyní si byla zvolena členkou Rozhodčí komise. Jak se na tuto celou řadu úspěchů díváš ty?**

Pro mě byl kroměřížský výsledek komunálních voleb obrovským překvapením. V situaci, kdy jsem předchozích 10 let žila nejvíc na trati mezi Kroměříží a Olomoucí, kam jsem denně dojížděla pracovat na Univerzitu Palackého, neměla jsem v Kroměříži mnoho známých a kontaktů, natož abych byla nějak veřejně aktivní nebo místní “celebritou”, získala jsem takovou podporu, že rozdíl výsledků mezi druhým a třetím místem byl zanedbatelný. A to jsem do voleb vstupovala s obavou, abych kandidátku spíš “netáhla dolů” tím, že mě nikdo nezná. Od té doby se ale děje mnoho věcí, jak v oblasti školství, jehož odbornou garantkou v Kroměříži jako předsedkyně školské komise města jsem, tak hlavně v oblasti krajského zdravotnictví, kterému se intenzivně, ačkoliv laicky věnuji, a tak už jsem si pravděpodobně nějaké povědomí veřejnosti vybudovala a buduji. Umístění na kandidátce v Eurovolbách bylo pro mě velkou poctou. Byla jsem zvolena mezi několik málo odborníků, kterým byla svěřena důvěra zastupovat politickou stranu v Europarlamentu! A i podle výsledků voleb do Evropského parlamentu jsem dokázala získat důvěru napříč celou republikou. Dává mi to elán věnovat se politice nadále a jít za svou představou, naplňovat své odborné vize. Zvolení do Rozhodčí komise mi přineslo především mnoho zodpovědnosti. Rozhodčí komise funguje jako vnitřní soud Pirátů, kdy naše komise rozhoduje o tom, zda byly nebo nebyly porušeny předpisy. Je to práce, která vyžaduje hlubší orientaci v pirátských regulích s přesahem do práva a především je velmi náročná na čas, což poznávám hned od počátku svého funkčního období, kdy jsem dostala na starost jeden z aktuálně řešených případů.

![Linda Matušková](https://zlinsky.pirati.cz/assets/img/posts/linda2.jpg)

**V poslední době si svou aktivitu zaměřila především na projekt #MěstoNeplastuje, můžeš nám ve zkratce nastínit o co půjde?**

K vytvoření projektu jsem přišla vlastně náhodou. Už dlouhou dobu se zaobírám myšlenkou, jak doma omezit alespoň trochu toho odpadu. A když se na to člověk chvíli zaměří, zjistí, že ho produkuje opravdu neskutečně moc! Tím chci říct, že nejsem odborník na odpady nebo plasty, spíš takový zdrženlivý ekonadšenec amatér.  Nadchla jsem se však úspěchy Prahy 6, která dokázala zavést podmínku neplastování do městských dotací. To je obrovský krok, který na jedné straně vyžaduje velké sebevědomí města, na druhé straně však omezení městského nadužívání plastů je skvělou volbou, jak jít příkladem. Nabídla jsem tuto možnost našim zastupitelům v Kroměříži a na impulz: “Tak to zpracuj,” jsem to zpracovala.  Projekt je určen všem pirátským zastupitelům, poskytne jim několik možností, jak na úrovni města, městských institucí, akcí apod. eliminovat plasty, které nejsou nezbytně nutné. Jedná se o TO-DO LIST s metodikou zavádění jednotlivých kroků. Je to trochu větší sousto, než jsem čekala, brodím se zákony, vyhláškami, ale i zahraničními zdroji, strategiemi, dobrou praxí jiný států. Ještě mě ten projekt chvíli potrápí.

**Aktivně jsi se zapojila do debat ohledně nové krajské nemocnice, jaký je aktuální posun v celé věci? A jaký je tvůj názor na celou problematiku?**

Upřímně mě trochu znepokojuje ono pověstné ticho před bouří, protože je jasné, že minimálně ještě jednou se s tímto problémem budeme potýkat v té nešťastné podobě, jakou prosazuje hejtman Čunek.Modernizace krajského zdravotnictví je bezpochyby potřebná, nicméně Čunkův autoritativní a jediný správný způsob je vyloženě špatný. Moje stanovisko je takové, že je opravdu potřeba udělat dvě rovnocenné studie (rekonstrukce stávající vs. stavba nové nemocnice), a to nejen po stránce ekonomické, ale také včetně dopadů na dostupnost zdravotnických služeb, dopravní obslužnost a vše, co s tím souvisí. Nekupujeme balík ponožek, ale jednáme o obrovských sumách, které kraj nejen na dlouhou dobu zadluží, ale také může dojít k omezení investic do jiných oblastí. Je zde potřeba opravdu důkladně zvážit každý krok a jednat především ve prospěch kraje a jeho obyvatel. Obávám se však, že osobnostní nastavení hejtmana Čunka a možná i nějaká jeho neodhalená motivace toto oboustranně schůdné řešení prostě vylučuje.

![Linda Matušková](https://zlinsky.pirati.cz/assets/img/posts/linda3.png)

**Před Piráty je celá řada výzev, krajské volby v příštím roce a hned v dalším volby sněmovní. Jak bys předpověděla vývoj celé strany?**

Doufám, že se Pirátům na Zlínsku podaří získat dostatečný počet zastupitelů, aby měli dost sil prosazovat své vize na kraji. Dobrých nápadů a vizí máme dostatek, jde tedy hlavně o důvěru a hlasy voličů. Sněmovní volby budou i pro mě samotnou velmi zajímavé. A to nejen z toho důvodu, že trend sympatií veřejnosti vůči Pirátům je nadějný. Vím ale, že politická obliba a preference jsou natolik vrtkavé, že je třeba si je hýčkat.

**A jaké jsou tvé další cíle?**

Uff, těch by bylo :) Co se týká těch pracovních a politických, čeká mě vedle plastů jeden další velký projekt zaměřený na rozvoj praxe mateřských škol. Pokud by vyšel, bude to pro mě a můj tým obrovský kus práce, ale jdeme do toho s tím, že děláme skvělou věc pro děti. S místními mateřskými školami plánuji realizovat svou představu budování komunitních školek, které jsou takovou mou celoživotní pedagogickou vizí. Ale to je také ještě běh na dlouhou trať. Nedávné setkání s jednou velmi milou Pirátkou zrodilo dobrý nápad na charitativní projekt, ale to je teprve v zárodcích. Ve spolupráci s jednou místní organizací plánuji v příštím roce cyklus přednášek pro veřejnost. Ty budou zaměřeny na atraktivní témata, kterým jsem se věnovala po dobu svého univerzitního působení, ale prolínají tam i mé priority politické (rizika virtuální komunikace, obzvláště pro děti, podnikání “na rodičáku” apod.).  Především je ale potřeba nezapomenout na to, že jsem hlavně mámou dvou úžasných holčiček a ženou jednoho muže. Jsem nadšenou podnikatelkou, učím na místní vyšší odborné škole. Není toho málo :)

**Co bys na závěr vzkázala všem občanům a našim voličům?**

Díky, že jste dočetli až sem. Ne, teď vážně. Děkuji za podporu, které se mi jak od veřejnosti, ale také i od členů Pirátů dostává. Nesmírně si toho vážím a je to pro mě motivace ustát různé tlaky a jít za věcmi, kterým věřím.

![Linda Matušková](https://zlinsky.pirati.cz/assets/img/posts/linda4.png)

---
