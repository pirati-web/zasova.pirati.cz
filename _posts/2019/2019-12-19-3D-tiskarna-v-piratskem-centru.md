---
layout: post
category: CLANKY
title: Přijďte si do pirátského centra vyzkoušet 3D tisk
date: 2019-12-19T10:00:00+0200
tags: 
    - ParduPice
author: Piráti Pardubického kraje
image: articles/2019/tisk1.png
---


**3D tisk hýbe světem. Tato technologie rychle získává na popularitě, a protože máme nové technologie rádi, naše Pardubické Pirátské centrum jsme jednou 3D tiskárnou vybavili. Chceme tak napomoci tomu, aby se fenomén 3D tisku dostal do povědomí více lidí. Věřte totiž, že o 3D tisku dříve či později uslyší téměř každý: tato technologie má potenciál změnit svět jako to kdysi udělal internet.**

A co to vlastně je, ten 3D tisk?? Tedy, je to výrobní proces, kdy výsledný objekt vzniká postupně pokládáním jedné vrstvy materiálu na druhou—dokud není hotovo. Umožňuje tak vyrábět třírozměrné objekty (např. sošku) na základě jejich digitálního popisu tak, že objekt rozřeže do jednotlivých vrstev a pomocí tiskové hlavy pak tento popis převádí do hotového objektu. Zásadní výhodou tohoto principu je především to, že pro přesné vytištění téměř jakéhokoliv objektu není potřeba nic jiného než právě digitální 3D model (který si můžete sami připravit v třeba v nějakém [CADu](https://cs.wikipedia.org/wiki/Computer_aided_design)). Nemusíte složitě vytvářet formu pro odlitek, ani budovat výrobní linky. 3D tisk je ideální cestou pro tvorbu prototypů, nebo pro výrobu jedinečných předmětů. Relativně snadno si tak vyrobíte např. náhradní díl, který se vám rozbil, a to i v případě, že jej výrobce vůbec neprodává.

Nejběžnější je dnes 3D tisk [termoplastů](https://cs.wikipedia.org/wiki/Termoplast), protože plasty pro něj mají výhodné vlastnosti. Když je zahřejete, změní konzistenci z pevného materiálu na materiál v polotekuté plastické podobě. Pomocí pohyblivé tiskové hlavy s tryskou je pak možné roztavený plast správně dávkovat v tenkých vrstvách (rozlišení v řádu desítek mikronů) a postupně tak tisknout plastové výrobky. 
Právě takovou tiskárnu máme i v ParduPiCe.

V oblasti 3D tisku je Česká republika významným hráčem: sídlí u nás jedna ze světově nejoceňovanějších firem na tomto poli, Prusa Research. Díly pro své tiskárny si tisknou na svých vlastních tiskárnách a nedávno [pokořili světový rekord](https://www.guinnessworldrecords.com/world-records/most-3d-printers-operating-simultaneously/)  v počtu souběžně tisknoucích 3D tiskáren. Tato firma zároveň svůj hardware i software dává k dispozici jako open-source, což je přístup, který Piráti dlouhodobě prosazují. Tiskárny od Prusa Research jsou považovány za jedny z nejlepších ve své třídě a jednu tiskárnu této značky máme i my. Děkujeme tímto Pirátovi Patricku Zandlovi za zprostředkování této možnosti. Pro snazší ovládání 3D tiskárny používáme další open-source software [Karmen](https://karmen.fragaria.cz/), který nám umožňuje snadné ovládání tiskárny přes síť a její vzdálenou správu, včetně živého streamu průběhu tisku.

**Pirátskou 3D tiskárnu můžete po předchozí domluvě využít i vy.** Stačí se ozvat na e-mail **filip.varecha@pirati.cz** a domluvit se s ním. Rád vám vysvětlí základní principy a pomůže vám s vaším prvním výtvorem. Inspiraci, co si vytisknout můžete najít například na webu [thingiverse.com](http://thingiverse.com/). 

Rádi bychom pouze upozornili na to, že samotný tisk může chvíli trvat. Neočekávejte proto, že výtisk vznikne na počkání, typicky je to spíše do druhého dne. Využití tiskárny je pro veřejnost zdarma. Materiál a údržba tiskárny samozřejmě něco stojí a proto uvítáme příspěvek na provoz ve formě daru.

{% asset 'articles/2019/tisk2.png' magick:resize='751x422^' 
magick:gravity='north' alt='3D tiskárna'%}
