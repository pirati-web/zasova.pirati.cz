---
layout: post
category: CLANKY
title: Čeští Piráti přinesou vítr do bruselských vod
date: 2019-05-22T11:00:00+0200
tags: 
    - evropska-unie
    - volby
author: Piráti Pardubického kraje
image: articles/2019/evropa_potrebuje_piraty.jpg
---


Volby do Evropského parlamentu se neúprosně blíží, kampaně stran a volebních uskupení se rozjíždějí na plné obrátky.  Někteří voliči pesimisticky opakují, že volit “tamty” v Bruselu nemá smysl. Jiní jsou jsou rozhodnuti, že k volbám půjdou. Není jim totiž lhostejné, kdo bude v Evropském parlamentu hájit české zájmy. 
Pokud také hledáte důvod, proč k těmto volbám jít a koho v nich volit, chceme Vám v tomto článku stručně přiblížit, co Evropská unie vlastně je, proč jsou eurovolby pro naši zemi podstatné a nakonec vysvětlit, jak je v evropských volbách  právě Váš hlas důležitý.


### Evropská unie jako garant prosperity a míru
Evropské společenství uhlí a oceli vzniklo po 2. světové válce jako prevence dalších válečných konfliktů mezi Německem a Francií. Tuto dohodu podepsaly další evropské země jako Itálie, Belgie, Lucembursko a Nizozemsko a vytvořily tak společný trh s uhlím a ocelí, který pomáhal  nastartovat ekonomickou prosperitu evropských zemí vyrovnávajících se s následky války. 


Z  této dohody se časem začalo tvořit nové uskupení pod názvem Evropské společenství. V roce 1973 se přidala Velká Británie, Irsko a Dánsko. V 80. letech vstoupily další země, konkrétně Řecko, Španělsko a Portugalsko. Uvedené státy začaly připravovat dohodu o volném pohybu služeb a zboží, díky které vznikl takzvaný Schengenský prostor, tedy prostor umožňující volný pohyb zboží a osob mezi jednotlivými zeměmi.. Ve stejném roce se přidaly  Rakousko, Finsko a Švédsko. V té době se již používal název Evropská unie, kam vstoupila v roce 2004 i Česká republika. 

Můžeme s jistotou říci, že v dnešní době  se máme nejlépe v historii naší země. Kvalita života v České republice se výrazně posunula. Je nepopiratelným faktem, že díky strukturálním fondům EU došlo v naší zemi k zásadnímu rozvoji veškeré infrastruktury, a to i přestože tento přínos je zčásti devalvován častým zneužíváním a machinacemi se zacílením a využíváním dotací. V evropském prostoru se můžeme svobodně vzdělávat a cestovat. Mimo jiné i díky Evropské unii zažíváme nejdelší období míru a prosperity v téměř celé Evropě a zcela jistě ve členských zemích EU.


Letos jsme oslavili **15 let** členství v Evropské unii. Během této doby jsme čelili a stále čelíme euroskeptikům, zpochybňujícím přínos Evropské unie. Je důležité si uvědomit, že my jsme Evropa a o tom, jak bude naše země a Evropská unie vypadat v budoucnu, budou spolurozhodovat námi zvolení poslanci Evropského parlamentu. Pokud na možnost ovlivnit tento výběr rezignujeme, můžeme opět zažít to, co bylo běžným jevem v minulých obdobích, tedy například neochotu zvolených europoslanců komunikovat s voliči a sdílet s občany důležité informace z Evropského parlamentu.


### Evropa potřebuje PIRÁTY. Váš hlas má v těchto volbách větší sílu než kdy dříve
V případě zisku silného mandátu mohou Piráti nezatížení hříchy politické minulosti změnit  zásadním způsobem dění v europarlamentu. Nejsme dalšími postavičkami, které kývou hlavou a berou za to vysoké finanční odměny. Chceme v této instituci bojovat za práva nejen našich občanů, ale také obyvatel celé Evropy. Celek je právě tak silný jako nejslabší článek řetězu a řetěz jménem Evropská unie má  půl miliardy lidí, pro něž mají platit stejná pravidla napříč celým kontinentem. Proto jsme postavili silnou kandidátku, která přinese nový vítr do bruselských vod a otevře evropské instituce, tak jako se o to Piráti úspěšně snaží i v ČR.. 

Nezájem o volby do europarlamentu může paradoxně pomoci populistům a nacionalistům, jejichž záměrem je profitovat ze systému a parazitovat na něm, nebo je jejich cílem přímo destrukce Evropské unie. Příkladem prvních je například současný český premiér, který na jednu stranu tvrdí, jak Česko ochrání a přitom koncern, který mu “nepatří”, je jedním z největších příjemců evropských dotací.   


Ve volbách do Evropského parlamentu v roce 2014 bylo v ČR odevzdáno **1 528 250 obálek** z možných 8 395 132. Tato čísla hovoří za vše, volební účast byla pouze kolem 18 procent. Mimo jiné i proto má každý odevzdaný hlas velkou váhu. Nízká účast nahrává aktivním stranám se silnou voličskou základnou k získání maximálního množství z 21 českých mandátů v Evropském parlamentu. Bude-li obdobná volební účast jako před pěti lety, tak k mandátu evropského poslance stačí přes 75 000 hlasů. 


Piráti v roce 2014  obdrželi 72 514 hlasů, tedy **4,78 %**. Dnes je rok 2019. Piráti jsou v Poslanecké sněmovně, tvrdě pracují a s **čistým štítem** dokazují, že politika se dá dělat jinak, než jak to dosud naši politici předváděli. Piráti mají silnou podporu, která se projevuje v různých předvolebních průzkumech. Chceme překonat hranici 20 procent a získat v europarlamentu alespoň pět mandátů.
Chceme uspět a stát se důležitou silou hájící zájmy České republiky v  Bruselu.


Pojďte to tedy hodit Pirátům, protože **EVROPA POTŘEBUJE PIRÁTY!**


<div style="text-align: right"> Martin Saifrt </div>
                                                                      





