---
layout: post
category: CLANKY
title: Čtvrteční hlášení od kormidel - Libor Adámek
date: 2019-08-15
author: Jaromír Horký
authorId: jaromir.horky
image: posts/libor1.png   
tags: 
- zlinsky-kraj
- libor-adamek
- roznov-pod-radhostem
- rozhovor
---

Čtvrteční hlášení od kormidel. Tak se jmenuje seriál rozhovorů s našimi zastupiteli v celém Zlínském kraji.

*Dnes jsme vyzpovídali zastupitele malebného Rožnova pod Radhoštěm, Libora Adámka.* 

**Libore, pověz nám něco o sobě.**

Jsem rodilý rožnovák ze sídliště a je mi 46 let. Vystudoval jsem stavební průmyslovku ve Valašském Meziříčí. Po škole jsem žil delší dobu v pohodovém Santa Fe a poznával lidi na americkém jihozápadě. Od návratu dodnes podnikám s otcem v prodeji a servisu kancelářské techniky. Mám hodně zájmů, mezi které patří přítelkyně, pes a workout. Kdysi jsem dokonce cvičil jako trenér Tae-Bo, mám rád přírodu a rád ji fotím. Svou oblast zájmu směřuji k ekologii, psychologii, duchovnu, architektuře, hudbě a tanci. Do práce vzdálené 15 km jezdím často na kole, které mi pomáhá udržovat si fyzickou kondici. Taky se mi během jízdy velmi dobře přemýšlí a nacházím řešení různých problémů. Kromě zastupitele jsem ještě členem sportovní komise, strategického výboru a snažím se městu pomáhat i v pracovních skupinách.

![Libor Adámek](https://zlinsky.pirati.cz/assets/img/posts/libor2.jpg)

**Jak se ti žije v Rožnově?**

Na Rožnovu mám rád jeho umístění v údolí uprostřed beskydských kopců a lesů a místní lidi s povahou převážně valašskou nebo moravskou.  Město je jedno z center tradiční valašské kultury, kterou si tu lze užívat nejen každý víkend, ale taky tu lze, díky hudebním nadšencům, zažít i moderní a nezávislou hudební kulturu. Z každého místa je tu blízko na nějakou klidnou louku, les nebo kopec s výhledem. Nejsem zastáncem rozšiřování města do okolí, protože my stávající obyvatelé tak přicházíme o pěkné kousky přírody ve svém okolí, které jsou naší součástí mnohdy už od dětství. Jako obdivovatel architektury a estét trochu trpím barevnou divokostí fasád domů a zaplevelení veřejného prostoru reklamou, ale to je problém v celé ČR. Mám vždy radost z dobré údržby nebo povedené rekonstrukce domu a veřejného prostranství.

**Změnil se Tvůj život potom, co jsi se stal zastupitelem. Jak tě vnímají lidé?**

Pro mě jako začínajícího zastupitele je to obrovský příliv nových informací a zkušeností. Ubylo mi volného času a trochu mě mrzí, že se i méně setkávám se starými přáteli. Beru to však tak, že jsem nyní v ideálním věku, kdy můžu pro své město něco udělat. Fráze „dělat něco pro své město nebo pro ostatní“ není u mě rozhodně klišé, ale vnitřní přesvědčení vycházející z mého duchovního vývoje a potřeb. Taky jsem změnil svůj názor na fungování města, a hlavně vnímám důležitou roli zkušených úředníků nebo nedoceněnou práci aktivních občanů v komisích, výborech či pracovních skupinách. Nyní daleko méně kritizuji práci města, když vidím, jak je složité dotáhnout do úspěšného konce nějaký projekt. Kolik překážek je nutné překonat a kolik připomínek vyřešit a nepředpokládatelných chyb lze udělat. Lidi mě začínají vnímat postupně a už mě různě oslovují buď osobně nebo přes mail. Poslední dobou mě jde často vidět, jak si vykládám s lidmi někde na chodníku, zestárl mi pes, a tak při tom našem pomalém venčení je čas na rozhovory přímo na ulici.

![Libor Adámek](https://zlinsky.pirati.cz/assets/img/posts/libor3.jpg)

**Na čem zrovna pracuješ v zastupitelstvu? Co se u vás už povedlo dotáhnout do konce?**

Zastávám názor, že politika má být především otevřená. Právě hned první věc, kterou se mi podařilo prosadit bylo automatické zpřístupňování materiálů z Rady města všem zastupitelům. Po nástupu do funkce jsem byl totiž překvapen, že bych musel o všechny materiály jednotlivě písemně žádat. Opoziční zastupitel se ke konkrétní práci dostane hlavně v komisích, výborech nebo pracovních skupinách, tam se nyní snažím realizovat co nejvíce. Mile mě překvapilo, že se moc nepotkávám s politikařením a lidé v komisích nebo skupinách skutečně řeší problémy tak, aby byly výhodné pro celé město. Jako vystudovaného stavaře mě baví hlavně městské stavební projekty, které rád podrobně studuji, a tak je znám skoro nazpaměť. 

**Co bys na závěr vzkázal všem našim voličům a občanům?**

Zajímejte se o dění okolo sebe. Neobávejte se oslovovat své zastupitele, kterým jste dali svůj hlas ve volbách. Pro naši práci jsou připomínky voličů velmi důležité a taky často i podnětné. U Pirátů taky můžete přijít na naše veřejné schůze a vždy probrat vaše důležité záležitosti.

![Libor Adámek](https://zlinsky.pirati.cz/assets/img/posts/libor4.jpg)

---
