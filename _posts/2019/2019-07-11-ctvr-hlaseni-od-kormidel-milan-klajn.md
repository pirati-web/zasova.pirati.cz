---
layout: post
category: CLANKY
title: Čtvrteční hlášení od kormidel - Milan Klajn
date: 2019-07-11
author: Jaromír Horký
authorId: jaromir.horky
image: posts/milan1.png   
tags: 
- zlinsky-kraj
- milan-klajn
- rozhovor
---
Čtvrteční hlášení od kormidel. Tak se jmenuje seriál rozhovorů s našimi zastupiteli v celém Zlínském kraji. Každý čtvrtek vám budeme přinášet zajímavé rozhovory s lidmi, kteří pracují pro vaše města a jsou součástí Pirátské strany.

*Dalším zastupitelem, jehož jsme oslovili, je Milan Klajn. Milan je sice rodák ze Středočeského kraje, ale Zlín ho natolik učaroval, že zde již 20 let žije.* 

**Milane, pověz nám něco o sobě**

Je mi 42 let a původně pocházím ze Středočeského kraje, ale již téměř dvacet let žiji ve Zlíně. Jsem hrdým otcem dvou úžasných dětí. Mám vystudovaný obor Andragogika a jsem absolventem psychoterapeutického výcviku solution focused. V současné době působím jako neuvolněný pirátský zastupitel statutárního města Zlína. Původní profesí jsem strojař, ale postupně jsem se díky životním zkušenostem a studiu vyprofiloval v pomáhajících profesích k tématice sociální oblasti.  Mezi mé záliby patří kromě pohybu a vzdělávání také sdílení získaných zkušeností a tvoření. Piráti, v dnešní informační době, jsou pro mě jediná možná volba. Zastávám názoru, že je nepřijatelné, aby občané v dnešní době neměli možnost kontrolovat práci svých zvolených zástupců na jakékoliv úrovni. Mou vizí je svobodná, avšak zodpovědná a uvědomělá společnost, čemuž může přispět pouze kvalitní vzdělávání a výchova. My sami bychom měli jít druhým lidem, a především našim dětem příkladem. Jen tak můžeme budovat kulturní, hodnotově bohaté a skutečné lidské společenství. 

![Milan Klajn](https://zlinsky.pirati.cz/assets/img/posts/milan2.JPG)

**Jak se ti žije ve Zlíně?**

Ve Zlíně se mi žije velmi dobře, přestěhoval jsem se již v roce 1999 a neměnil bych. Valašsko mě učarovalo a je mi domovem. Zlín se nachází na pomezí Valašska, ale mísí se zde zvyky, tradice a nářečí nedalekého Slovácka a částečně i Hané, proto lze čerpat ze všech stran. Někdy vznikají i humorné situace, především, když za námi přijede návštěva z Čech. Zlín je přívětivé místo k žití. Je krajským městem se vším všudy a zároveň, jak sami spoluobčané říkají „dědina s trolejbusem". Zlín je krásné, kulturní a historicky významné místo. Samozřejmě je stále co zlepšovat, ale to není záležitost jenom našeho města.

**Změnil se Tvůj život potom, co jsi se stal zastupitelem. Jak tě vnímají lidé?**

Záleží jak v čem. Přibylo mi starostí i pocitu odpovědnosti, denně mě množství lidí oslovuje jak na ulici, tak i elektronicky, a kamarádi si ze mne utahují :-). Zkušenosti s veřejností jsou různé. Většinou se jedná o milé setkání. Vážím si toho, když mi člověk řekne: „Volil jsem Vás.", to člověku dokáže přidat motivaci k další práci. Zajímavé jsou třeba reakce mých kolegů ze zastupitelstva a radnice, když mě například potkají v civilu a bez bot, ty totiž létě moc nenosím. Samozřejmě, že být zastupitelem statutárního a krajského města, je především čest a obrovská odpovědnost. Lidé se na mě obrací s důvěrou a někdy nadějí, že jim v jejich věci pomohu nebo alespoň poradím. To však někdy není úplně snadné, přece jen, ani zastupitel nedokáže vše, a za půl roku ve funkci obzvlášť.

![Milan Klajn](https://zlinsky.pirati.cz/assets/img/posts/milan3.jpg)

**Na čem zrovna pracuješ v zastupitelstvu? Co se u vás už povedlo dotáhnout do konce?**

Jsem mimo zastupitelstvo členem několika Komisí města, jednatelem za Steza s.r.o. a také oddávajícím. Takže spoustu nových výzev a povinností. Tou nejmilejší z nich je uvádění snoubenců do společného svazku. Jsem rád, že u tohoto okamžiku mohu být s nimi a pro ně. Co se týká ostatní práce, tak ta je různorodá podle gesce. V sociální oblasti jsem se podílel v rámci tvorby komunitního plánování Střednědobého plánu sociálních služeb na Zlínsku na období let 2020–2024. Sociální oblast je mi blízká, a proto bylo mým cílem zde působit. A co se nám povedlo? Myslím, že už vstupem Pirátů na zlínskou radnici a dokonce do koalice, se toho podařilo dost. Jeden z prvních úspěchů je nahrazení plastových kelímků na nápoje sklem. Důvodem je eliminace odpadů v rámci šetrného přístupu k životnímu prostředí, přičemž sklo je navíc i více estetické. Jedná se jak o radnici, tak o všechna jednání v komisích atd. Osobně se tento princip snažím rozšířit na koupaliště městských lázní, které jako jednatel zastupuji. Zatím probíhají jednání s majitelem bufetů a ředitelem společnosti. Tato změna by se projevila v příští letní sezóně systémem zálohovaných kelímků, jako je tomu například v ZOO Lešná. Byl bych rád, kdyby Zlín šel občanům a ostatním městům příkladem.

**Co bys na závěr vzkázal všem našim voličům a občanům?**

Především bych chtěl všem poděkovat za projevenou důvěru, kterou v nás vložili a za to, že vůbec přišli k volbám. Jsme jedni z vás a ničím se nelišíme. Možná jen tím, že jsme se rozhodli přestat „jen" nadávat, ale prozkoumat možnosti i z druhé strany. Politika v České republice není vnímána příliš pozitivně a upřímně se tomu ani nedivím. Není ale důvod ke skepsi. Máme svobodu projevu, demokracii, vysokou životní úroveň, bezpečí a jistoty, které nám naše společnost poskytuje. Není to samozřejmostí a každý z nás má možnost se vyjádřit a přiložit ruku k dílu. Svoboda je otázkou možností ale i odpovědnosti. Pokud bych mohl o něco poprosit, tak o to, abychom se vzájemně respektovali, nenapadali a nestrašili se. Vím, že je někdy těžké se v záplavě informací a mediální masáži zorientovat a udělat si vlastní úsudek. I přesto bychom se o to měli alespoň snažit. Začněme proto každý u sebe a ono to půjde.

![Milan Klajn](https://zlinsky.pirati.cz/assets/img/posts/milan4.jpg)

---
