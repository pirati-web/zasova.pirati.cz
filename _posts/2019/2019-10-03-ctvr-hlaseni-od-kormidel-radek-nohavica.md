---
layout: post
category: CLANKY
title: Čtvrteční hlášení od kormidel - Radek Nohavica
date: 2019-10-03
author: Jaromír Horký
authorId: jaromir.horky
image: posts/nohavica.png   
tags: 
- zlinsky-kraj
- radek-nohavica
- vsetin
- rozhovor
---

Dnes jsme vyzpovídali předsedu místního sdružení Pirátů na Vsetíně Radka Nohavicu. Více o něm se dozvíte v dnešním hlášení od kormidel.

**Radku, pověz nám něco o sobě.**

Členem Pirátů jsem od začátku roku 2018 a zároveň poctivým voličem a příznivcem od 18 let, zároveň působím jako předseda Místního sdružení Pirátů na Vsetíně. Na Masarykově univerzitě jsem nedokončil studium v oboru Sportovní trenér. Úspěšně jsem však dokončil studium na VUT v Brně v oboru Stavba strojů a zařízení, ze kterého jsem získal bakalářský titul. Momentálně studuji v navazujícím magisterském programu na VUT obor Kvalita, spolehlivost a bezpečnost, kde bych měl státnicovat v létě 2020, také studuji magisterský obor Řízení rizik technických systémů na VUT – Ústav soudního inženýrství, kde bych měl ke státním zkouškám dojít v létě 2021. Výstupem z mého studia by měl být dvojnásobný titul Inženýr. Dále se již 5 rokem věnuji trénování ve fotbale náctiletých dorostenců a již osm let také působím jako rozhodčí. Druhým rokem se věnuji komentování hokejových utkání druhé nejvyšší soutěže v Čechách.

![Radek Nohavica](https://zlinsky.pirati.cz/assets/img/posts/nohavica1.png)

**Jak vnímáš život v naší republice?**

Život v Česku vnímám velmi pozitivně zejména z hlediska základních potřeb člověka. Máme mír, svobodné volby, zatím docela příjemné podnebí, vodu a co jíst. To si bohužel všichni na planetě Zemi říct nemohou. Takže osobně musím říct, že si nemohu stěžovat, snad jen na tu politickou situaci v zemi, kdy nám vládnou populisté s ČSSD, která slouží jako rohožka a pak je tato koalice podporována extrémy zleva i zprava.

**Jak se ti žije na Vsetíně?**

Na Vsetíně osobně momentálně nemám trvalé bydliště, bydlím ve vesnici Ústí, která je Vsetínu vzdálená asi jen dva kilometry a má dokonce i stejné PSČ. Dříve byla totiž tato vesnice brána, jako část Vsetína, takové předměstí. Nicméně na Vsetíně jsem prožil pěkných 13 let, co jsem zde navštěvoval základní i střední školu. K životu na Vsetíně lze říci snad jen jediné a to, že spousta mladých vrstevníků mi říká, že na Vsetíně chcípl pes a spousta z nich se odtud odstěhuje a už se nevrátí. Svým způsobem mají pravdu, protože když nepočítám Valašské záření, křesťanský festival UNITED nebo třeba aktivitu Petra Gregora, majitele podniku Tři Opice, tak krom Valašského záření jsou všechny akce pořádány dobrovolníky a občany. Z toho plyne, že co se kulturního vyžití týče, tak zde platí přísloví, co si člověk neudělá sám, tak prostě nemá, a to je škoda.

![Radek Nohavica](https://zlinsky.pirati.cz/assets/img/posts/nohavica2.png)

**Změnil se tvůj život od vstupu do Pirátské strany?**

Od vstupu do Pirátů se mi změnil život v tom, že vím, kdy jsou všechny volby, protože to začíná ta správná sranda a jede se v kampani na více než 100%. Dále jsem začal získávat větší přehled o vytváření pirátské legislativy, nebo legislativy, kterou spoluutváříme s dalšími stranami. Jelikož s 95% názorů našich zástupců v dolní komoře Parlamentu souhlasím, tak mi nedělá problém vysvětlovat občanům, na čem zrovna pracujeme a čím jim můžeme zpříjemnit či ulehčit život v naší malé, ale krásné republice.

**Jaké jsou tvé hlavní aktivity?**

Mé hlavní aktivity se týkají zejména svolávání schůzi, koordinace komunálních témat a volebních kampaní. Vzhledem k tomu, že nám zastupitelský mandát unikl o celých 8 hlasů, tak bohužel moc prostoru na prosazování programu nemáme. Musím však říct, že přece jen se nám snad něco podaří prosadit, protože ačkoliv nás odmítli i jako zástupce v komisích, tak zhruba třetinu našeho programu nám okopírovalo pár stran, protože jsme jej zveřejnili dříve než oni(smích). Nicméně musím upozornit na aktivitu kolegy Václava Včelici, který intenzivně řeší problém plánované spalovny odpadu ve městě a s pomocí místních Zelených se nám společně podařilo vytvořit velký tlak na radnici tak, že se Spalovna musela odložit a udělat nový a rozsáhlejší posudek na životní prostředí, tzv. velká EIA.

**Vsetín je nelibě známý tzv Čunkodomky, myslíš si, že toto řešení pomohlo místní situaci nebo byste tento problém řešili jinak?**

Na toto téma jsem se bavil s pirátským zastupitelem v Mostě Adamem Komendou, který říkal, že mají podobné problémy a také tam chce město stavět kontejnerové domy. Z doslechu vím, že se na dva panelové domy sehnaly peníze na opravu s tím, že si je za pomoci dozoru a odborníků přestaví romové v Mostě sami a světe div se tyto domy jsou stále v dobrém stavu. To je jedno z řešení, ale dle mého to je jen zlepšení důsledku, ale ne náprava příčiny. Ta podle mě tkví v tom, že ve velkém počtu se romové začnou segregovat a začnou projevovat svou náturu. Kdyby na Vsetíně bydlelo pár rodin rozházených po městě, tak by se podle mne prostě začlenili, ale v tomto případě je to jen odsunutí problému za město. V případě segregace prostě romové nemají potřebu se začlenit, nebo se přizpůsobit. Prostě to ani jinak dopadnout nemohlo, že ghetto se z centra posunulo na okraj města.

**Co bys na závěr vzkázal všem našim voličům a občanům?**

Asi bych zmínil příhodu u lékaře, která toho řekne mnoho. Přišel jsem k lékaři na oddělení, kde jsem ještě v životě nebyl a byla tam taková starší paní na recepci. Byl jsem objednán na 11:30 a dorazil jsem minutu před tímto časem. Chtěla mé osobní údaje, telefon, rodinu, školy, atd… Když jsem viděl, jak si nerozumí s klávesnicí a jméno, telefon a bydliště jí trvá napsat asi 5 minut, tak při dotazu škola, jsem uvedl raději jen VUT FSI a druhou školu jsem ani nezmiňoval, protože už za mnou čekalo dalších 5 naštvaných lidí. Celý tento zápis, který jsem v životě už několikrát nadiktoval bance, úřadům a dalším systémům se mohl jednoduše vytáhnout ze systému a ušetřilo by se např. 9 minut v čekárně, které by doktor mohl využít k ošetření pacienta a rychlejšímu odbavení dalších. Toto by například měl řešit náš zákon o digitální službě, který je momentálně v druhém čtení. Defacto by umožňoval, abychom si vše mohli zařídit z domova, nebo maximálně na jednom úřadě. Úřady mají obíhat data a ne lidé. Až se toto stane, můžeme konečně přivítat život v třetím tisíciletí. Takže proč by nás měli lidé volit? Tak třeba kvůli tomuto zákonu. No a občanům chci vzkázat to samé, co na demonstraci Milionu chvilek. Pokud se vám něco nelibí a chcete něco změnit, tak zkuste jít do politiky sami. Zvláště pak na komunální úrovni, kde můžete snadno kandidovat i jako nezávislý.

![Radek Nohavica](https://zlinsky.pirati.cz/assets/img/posts/nohavica3.png)

---
