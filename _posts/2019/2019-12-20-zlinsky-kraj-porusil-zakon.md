---
layout: post
category: CLANKY
title: Zlínský kraj porušil při rozhodování o stavbě nemocnice zákon, shodli se radní Kroměříže
date: 2019-12-20
author: Jaromír Horký
authorId: jaromir.horky
image: posts/nemonicnicezlin.jpg
tags: 
- zlinsky-kraj
- kromeriz
- vratislav-krejcir
---
Kroměříž (20. prosince 2019) – Rada města Kroměříže nesouhlasí se způsobem, jakým Zastupitelstvo Zlínského kraje schválilo stavbu nové nemocnice ve Zlíně – Malenovicích. Radní schválili podání podnětu k provedení dozorové činnosti pro zneužití zákona o krajích k ministerstvu vnitra. „Kraj popřel práva občanů, zastupitelů a místní samosprávy. Schválil miliardovou investici bez předložení jasných podkladů. Zařadil tento bod do programu nečekaně až v závěru zastupitelstva, takže o něm nevěděli občané ani místní samospráva, které se to významně týká a dokonce ani řada členů zastupitelstva, s výjimkou 23 vyvolených,“ uvedl starosta Jaroslav Němec (Nezávislí).

Při nečekaném pondělním hlasování stavbu nové nemocnice totiž podpořila jen nejtěsnější většina, 23 z celkových 45 krajských zastupitelů. Podle místostarosty Kroměříže Vratislava Krejčíře (Piráti) nebyl důvod k tomu, aby bod nebyl řádně a dopředu zařazen do programu jednání. „Stavba nové nemocnice se tam nedostala úmyslně, stejně tak nebyla úmyslně do programu navržena na začátku zastupitelstva. O tom musel někdo rozhodnout. Materiály k investici krajem odhadované na osm miliard korun dostali zastupitelé až na stůl. Překvapeni nebyli jen ti, kteří pro záměr hlasovali,“ řekl Krejčíř.
Podle něj je jednání hejtmana Jiřího Čunka (KDU-ČSL) a jeho podporovatelů, mezi nimiž nechyběl zastupitel Kroměříže Pavel Motyčka (KDU-ČSL), excesem z aplikace zákona o krajích. „Takto přijaté usnesení, přijaté za popření práv občanů, zastupitelů a místní samosprávy, kteří o záměru nevěděli a nemohli se k němu vyjádřit, nemůže obstát. Zastupitelstvo kraje by mělo být vyzváno, aby přijaté usnesení zrušilo a proces v rozporu se základními principy a některými ustanoveními zákona o obcích opakovalo řádnou, zákonem předpokládanou cestou. Jedině tak lze obnovit důvěru občanů v řádný výkon krajské samosprávy,“ doplnil Krejčíř.
Vedení kroměřížské radnice upozorňuje na nejasnosti a možná rizika vyplývající ze stavby nové nemocnice ve Zlíně – Malenovicích dlouhodobě. Naposledy v dubnu rada přijala usnesení, v němž konstatuje, že záměr není dostatečně připravený a nemá podporu veřejnosti. Žádná z politických stran, které jej podporují, neměla před krajskými volbami v roce 2016 stavbu nové nemocnice v programu. Rozhodnout by o ní měli občané ve volbách v příštím roce, ať už podporou či odmítnutím strany a hnutí, které budou stavbu nemocnice v Malenovicích prosazovat, soudí kroměřížští radní.
Nevyjasněná je také cena a financování stavby. Kraj mluvil nejprve o ceně šest miliard, nyní hovoří o osmi miliardách. Není jasné, na úkor čeho by se takto velká investice financovala, pokud by například přišla hospodářská krize. Zásadní je pro radní především možný dopad stavby nové nemocnice na nemocnici v Kroměříži. Rada se obává, že stávající úroveň péče v kroměřížské nemocnici zachována nebude, že odejde část personálu a některé úkony budou převedeny do malenovické nemocnice.

***Zdroj: Město Kroměříž***
---
