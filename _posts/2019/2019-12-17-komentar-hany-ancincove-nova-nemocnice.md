---
layout: post
category: CLANKY
title: 'Komentář Hany Ančincové: Nová krajská nemocnice'
date: 2019-12-17
author: Hana Ančincová
authorId: hana.ancincova
image: posts/nemonicnicezlin.jpg
tags: 
- zlinsky-kraj
- krajske-volby
- hana-ancincova
- nemocnice
---

Až do odpoledního jednání krajského zastupitelstva Zlínského kraje to vypadalo, že jediným palčivým bodem ohledně zdravotnictví bude chystaná koncepce zdravotnictví. Zcela nečekaně zařadil hejtman bod plánované nové krajské nemocnice. Překvapení opozičních zastupitelů a těch neseznámených s tímto záměrem šlo hmatatelně cítit i přes stream. 

Nedávno byla schválena studie na proveditelnost opravy stávající nemocnice a odborná i laická veřejnost zajásala nad skutečností, že konečně budeme mít k rozhodování dvě  nezávislé varianty k objektivnímu posouzení. Opravit, či stavět. 

Současná dopravní revoluce nám dává výstražným prstem najevo, že u těchto strategických rozhodnutí platí mnohonásobně dvakrát měř a jednou řež. Já osobně doufám, že nás do konce volebního období nečekají žádná taková překvapení a jsem zvědavá, jak včerejší rozhodnutí zahýbe současnou koalicí a voličskou podporou. Včerejším předložením tohoto bodu, který znamená přípravu investičního záměru za necelých 8 miliard, dostává transparentnost pořádně na zadek. Dle zákona o krajích má občan právo seznámit se s programem zasedání a vyjadřovat se k bodům programu. Což se u bodu nové nemocnice nestalo.   

[Server aktuálně.cz](https://zpravy.aktualne.cz/domaci/zastupitele-zlinskeho-kraje-schvalili-stavbu-nove-nemocnice/r~cbacf084202411ea88f50cc47ab5f122){:target="_blank"} označil včerejší hlasování za majstrštyk hejtmana. Já osobně bych označila za majstrštyk v ohnutí zákona o krajích. Byť zákon umožňuje zařadit bod i v průběhu zasedání, nečekané zařazení bodu, který znamená největší investici v historii kraje za **OSM! miliard** jde proti principům stanovených tímto zákonem. Dle reakcí opozičních zastupitelů bude dán podnět na Ministerstvo vnitra na přezkum tohoto usnesení. To může dané usnesení přikázat zrušit a projednat znovu a řádně, nebo i potvrdit. A já se obávám, aby nám to nezačalo sloužit jako modelový případ do budoucnosti. Do programu kraje se tak budou dostávat marginality a zastupitelstvem budou procházet body na základě současné nálady a počtu přeběhlíků, kteří jsou ochotní zvednout pro danou věc ruku.
