---
layout: post
category: CLANKY
title: Čtvrteční hlášení od kormidel - Marek Houser
date: 2019-10-24
author: Jaromír Horký
authorId: jaromir.horky
image: posts/marra1.png   
tags: 
- zlinsky-kraj
- marek-houser
- uherske-hradiste
- rozhovor
---

V dnešním rozhovoru jsme zamíříli do Uherského Hradiště, konkrétně za členem krajského předsednictva, kde jsme vyzpovídali předsedu Pirátů ve Zlínském kraji Marka Housera.

**Marku, řekni nám něco o sobě.**

Je mi třicet let, mám ženu, syna, sedm párů bot a hypotéku na dům. Narodil jsem se ve Zlíně a vyrůstal v Otrokovicích. V těchto dvou městech jsem prožil většinu svého života, ale teď bydlíme s rodinou v Uherském Hradišti. Odmaturoval jsem s nálepkou “mechanik-elektronik”, ale jak už to tak někdy bývá, dál jsem se tomu nevěnoval. Postupně jsem se přes novinařinu a práci v online agentuře dostal politicky i pracovně až k Pirátům, pro které jsem začal v podstatě žít. Jsem kreativní a pozitivní člověk, který se snaží s každým rozumně domluvit. A taky spravedlivý, což mě právě přivedlo k Pirátům.

![Marek Houser](https://zlinsky.pirati.cz/assets/img/posts/marra2.jpg)

**V roce 2017 jsi zakládal místní buňku Pirátů v Uherském Hradišti, kam jste se od té doby posunuli?**

Tehdy se toho celkově událo hodně. Na začátku roku se restartovala krajská buňka a s hromadou nových lidí jsme se vrhli do příprav kampaně do sněmovny, která skončila velkým úspěchem včetně zisku jednoho mandátu pro Piráty v kraji. Po volbách jsme se rozhlédli kolem sebe a zjistili, kolik skvělých příznivců a dobrovolníků z celého regionu se do ní zapojilo. Přijetí zájemců pak dalo vzniknout i místním sdružením v Uherském Hradišti a v Kroměříži, čímž jsme pokryli všechny okresy v kraji. V UH se držíme trochu opatrnějšího modelu přijímání nových lidí, ale i tak postupně rosteme a naše řady rozšiřujeme. Máme ve městě dva zastupitele, pirátského poslance, spoustu lidí v městských komisích a řadu dobrovolníků. Teď chceme pracovat hlavně na tom, aby byla naše práce i lépe vidět.

**Pracuješ jako asistent našeho poslance Františka Elfmarka, jak vypadá tvá běžná pracovní náplň?**

Jako většina poslanců ani František nemá pouze jednoho asistenta. Zatímco odborný kolega Jakub Brejša v Praze řeší rešerše, záskoky ve výborech či analýzy, já v kanceláři v Uherském Hradišti plním převážně úlohu toho regionálního a administrativního. Řeším pozvánky (těch je obrovské množství), zakládání dokumentů, psaní tiskových zpráv, znění interpelací či pořádání akcí pod hlavičkou poslance. Třikrát jsem také moderoval odborné semináře ve sněmovně. No a v neposlední řadě k tomu patří i kontakt s lidmi v regionu, ať už Piráty či běžnými občany. Do kanceláře za námi chodí lidé s podněty i stížnostmi. Snažíme se vyhovět všem, ale ne vždy je to samozřejmě možné.

![Marek Houser](https://zlinsky.pirati.cz/assets/img/posts/marra3.jpg)

**Jsi současně i předsedou Pirátů ve Zlínském kraji. Jaká je to zodpovědnost?**

Z mého pohledu to není tak náročné jako třeba pozice šéfa ve firmě nebo lídra v kampani. Je to spíš neviditelná manažerská úloha. Intenzita práce se většinou mění ve vlnách a já se snažím úkoly efektivně delegovat, případně se jich sám chopit, pokud si v té oblasti věřím. Ctím v tomto ohledu naše “Zásady týmové spolupráce” a vlastní postoj, aby každý člověk dělal hlavně to, co ho baví a naplňuje. U Pirátů to naštěstí není takový problém. Ve spoustě věcí si ale poradí stále kvalitnější místní sdružení. Uplynulé dva roky působilo to krajské spíš jako administrativní a manažerská podpora pro věci, které se týkají celého kraje. Po dvou letech relativního klidu se to ale nyní obrátí, jelikož nás čeká kampaň před krajskými volbami. Při nich bude krajské sdružení a jeho předsednictvo stěžejním orgánem.

**Zvládáš se s tím vším věnovat i nějakým volnočasovým aktivitám?**

Naštěstí ano. Jinak bych některou z těch funkcí už dávno opustil. Z mého pohledu se mi celkem daří držet poměr pirátské práce (asistent), pirátského dobrovolnictví (předseda KS a MS), ostatních aktivit a volného času v rovnováze. Moje žena by v tento moment asi úplně nesouhlasila, ale už si za těch více než deset let zvykla na to, že jsem prostě od přírody aktivní člověk, který nevydrží chvilku v klidu. Mimo pirátskou bublinu pořádám Fair Play festival na Všemině, chodím na tréninky a zápasy fotbalu, pomáhám kolegovi v kulturní agentuře, věnuji se na volné noze copywritingu, grafice či sociálním sítím a když jsem vloni viděl časovou skulinu a příležitost, tak jsem se ještě přihlásil na dálkové studium marketingových komunikací. Někteří rozptyl mých aktivit nechápou, ale to jsem prostě já. Nicméně postupně výrůstá náš čtyřměsíční syn a ten ještě může s tatínkovými kartami pěkně zamíchat.

**Jaké vnímáš největší výzvy pro Piráty ve Zlínském kraji?**

Mezi ty nejbližší určitě patří úspěch v krajských volbách a hlavně následná práce. Úspěch ve volbách je vždy jen posun z kvalifikace na finálový turnaj a tam teprve startuje ta nejtěžší část - pracovat v rámci slibů a předvolebních strategií, vybrat správné odborníky do komisí a výborů, efektivně propojit linku obce > kraj > sněmovna > senát, nenechat se ošálit starými pardály a celkově zúročit důvěru voličů. Jsme pro ně momentálně lákaví a vkládají do nás velké naděje, takže já jako největší výzvu vidím udržení tohoto stavu.

**Je něco, co bys rád vzkázal našim voličům a občanům?**

Mějte zájem o politiku a snažte se vnímat fakta a činy, ne nálepky a sliby. Politika je pro mnoho lidí škaredé slovo ukrývající korupci, neetické lobby a vzájemné zakrývání nekalostí. Tento obraz se snažíme změnit a všechny, kteří svým jednáním vytvořili tento dojem, dostat od moci. Když projdete mlhou nesmyslných označení jako vítači či feťáci, tak zjistíte, že Piráti jsou obyčejní lidé bez kravat a limuzín, kteří se snaží politiku dělat poctivě, odspodu a transparentně. Taky jsme doma nevěřícně kroutili hlavou u zpráv a bouchali v hospodě do stolu. S tím rozdílem, že Piráti od těch stolů vstali a šli tomu naproti politickou angažovaností. Pokud chcete, můžete se přidat. Pokud ne, vaše úloha by měla spočívat hlavně v tom, že budete chodit k volbám.

![Marek Houser](https://zlinsky.pirati.cz/assets/img/posts/marra4.jpg)

---
