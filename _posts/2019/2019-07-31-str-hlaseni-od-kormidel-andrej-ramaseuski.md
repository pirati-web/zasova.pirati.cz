---
layout: post
category: CLANKY
title: Andrej Ramašeuski - Prosazování pirátského programu na venkově je jako propagace veganství v komunitě kanibalů
date: 2019-07-31T14:00:00+0200
tags: 
    - rozhovor
    - zastupitel
author: Piráti Pardubického kraje
image: articles/2019/rozhovory/aramaseuski/aramaseuski1.jpg
---
**Pochází z běloruského Minsku, odkud musel koncem devadesátých let jako politicky aktivní jedinec odejít před represemi diktátorského Lukašenkova režimu, a v roce 1997 získal v České republice politický azyl.  Pracuje jako IT odborník na svobodný software a webové aplikace, ale mezi jeho zájmy patří i chovatelství a myslivost. Má čtyři děti a je zastupitelem v obci Radhošť.** 

**Jako linuxový specialista pracuješ v Technickém odboru Pirátské strany. Ne každý je odborníkem na IT, můžeš nám tedy přiblížit, co tvá práce přesně obnáší?**

Informační infrastruktura strany se skládá z docela velkého množství různých aplikací, které provozujeme na našich vlastních serverech. Moje práce je správa fyzických a virtuálních serverů strany (celkem jich máme kolem 30) a aplikací, které na nich běží (ty ani nepočítám – mezi nimi jsou i všechny naše weby). A to znamená instalace, aktualizace, monitoring, propojování, zálohování, zabezpečení proti hackerským útokům, dokumentovaní a řešení jakýchkoliv problémů s tím spojených. Při vyšetřovaní některých problémů nebo útoků se občas cítím jako policista, jinak je to spíš administrativa. A stejně mě to nepřestává bavit. Ve volném čase dělám podporu uživatelům a trochu se podílím na vývoji softwaru. 

**Pirátská strana je progresivní, co se týká využívání svobodných IT systémů. Ty sám se na jejich vývoji podílíš. Které to jsou a co patří mezi hlavní výhody?**

Mezi hlavní výhody svobodného softwaru bych zařadil otevřenost zdrojového kódu, možnost jednoduchého přizpůsobení potřebám uživatele a možnost se podílet na jeho vývoji. To všechno dohromady umožňuje vytvářet kolem otevřených softwarových projektů velice kvalitní komunity vyvojářů. Cena není sice nejvýznamnější, ale docela podstatnou výhodou svobodných softwarů – otevřený zdrojový kód je zdarma. Myslím si, že jeden z našich hlavních programových cílů – otevřená a transparentní veřejná správa - bude jen těžce dosažitelný bez použití otevřeného softwaru, otevřených standardů a otevřených dat. Svůj podíl na vyvoji svobodného softwaru v rámci Pirátů bych nepřeceňoval - nejsem vývojář, ale jen správce. Nicméně, ve volném čase od systémové administrace na nějakých menších projektech pracuji. Mezi nimi je, například, [monitor změn ve vedení společností s majetkovou účasti státu](https://state-companies.pirati.cz/) - to je aplikace, která každodenně vyhledává změny ve vedení státních podniků a pomáhá tak našim protikorupčním analytikům. Můj další pirátský projekt je systém pro nasazení webů vytvořených na platformě jekyll - a těch strana provozuje nejméně půl stovky.

**Jsi členem republikového výboru Pirátů, jaká je tvá agenda, čím se aktuálně zabýváš?**

Jednotliví členové Republikového výboru (vyjma jednatele) nemají vlastní agendu. Je to kolektivní orgán a společně se podílíme na tvorbě stranické legislativy. Aktuálně se na podnět Republikového předsednictva zabýváme aktualizací volebního řádu – jedná se o možnost zkrácení lhůt v harmonogramu voleb. Také pracujeme na aktualizaci oficiálního stanoviska strany k migraci. Z mých osobních projektů připomenu návrh omezit v Pravidlech hospodaření možnost podpory antipirátských subjektů (znamý také jako Lex Facebook). Ten se projednává už druhým rokem a zatím se mi nepodařilo získat většinovou podporu RV, takže zřejmě ho budu zkoušet trochu změkčit a místo zákazu prosadit investice do kompenzačních opatření.

{% asset 'articles/2019/rozhovory/aramaseuski/aramaseuski2.jpg' magick:resize='751x422^' 
magick:gravity='center' magick:crop='751x422+0+0' alt='Andrej Ramašeuski'%}

**Jak vnímáš aktuální situaci Pirátů na domácí politické scéně? Dokázal bys odhadnout další vývoj vzhledem ke stále rostoucímu trendu, který většina mediálních průzkumů Pirátům přisuzuje?**

Myslím si, že můj odhad nebude v naší sociální bublině žádným překvapením, a v rámci dat, které k dispozici mám, odhaduji opatrný narůst mírně oscilujících preferencí a stabilní pozici druhé nejsilnější (pokud nebudeme počítat neexistující koalici) strany. No, a vzhledem k tomu, že ta první nejsilnější přiště už nemusí být ve vládě, tak i kdyby z nás nebyla dominantní vládní strana, tak přinejmenším nenahraditelný koaliční partner s velice silnou pozicí. Současně z tím mám velké obavy z rožšíření členské základny o lidi daleké pirátství a následné změny kurzu. To je snad jediná věc, která by nás mohla podstatně destabilizovat a odradit naše voliče.

**Máš zkušenosti s Lukašenkovou diktaturou, která v Bělorusku trvá dodnes. Našel bys parelely mezi  tamním režimem a chováním části současné české politické reprezentace?**

Hlavním viditelným společným jmenovatelem Lukašenkova režimu a současným Českem je snaha prezidenta překročit vlastní pravomoce, dané mu ústavou. Společná je ale jen ta snaha, ne výsledky. Lukašenka dnes můžeme srovnávat s nejúspěšnějšími diktátory jako Juan Vicente Gómez, nebo Francisco Franco. Zeman, i kdyby prodal Putinovi duši, tak do tří a půl let si odjede užívat důchodu na Vysočinu. A z toho mám radost. Lukašenkovi se podařilo, ještě na začátku prezidentství, zlikvidovat svobodná média a referendem si zajistit nekonečné vládnutí. Naštěstí, náš právní systém má dostatek pojistek, aby k tomu nedošlo, nicméně ta snaha je evidentní. Další paralelou je obrovský rozdíl v mentalitě obyvatel venkova a měst. Distanci mezi liberálním městským a konzervativním vesnickým voličem máme naprosto stejnou. Určitou paralelou muže být i proruská orientace vnější politiky prezidenta, ale tady najdeme i rozdíly – v Bělorusku ta orientace je tvrdě komerční záležitosti – Rusko platí Lukašenkovi za „přátelství“ ropou, plynem a i přímo finančně. A platí docela draze. V případě Zemana podobnou orientaci nedokážu racionálně vysvětlit. Ještě dodám, že ta situace v obou státech se docela rychle vyvijí a ty paralely, které jsem si nemohl představit před pár lety, nyní vznikají. Ztrácíme nezávislost soudů, monopolizují se media, s nárůstem životní úrovně občaně ztrácí zájem o politiku.

{% asset 'articles/2019/rozhovory/aramaseuski/aramaseuski5.jpg' magick:resize='751x422^' 
magick:gravity='center' magick:crop='751x422+0+0' alt='Andrej Ramašeuski'%}

**Nežiješ pouze ve světě internetu a svou profesní specializaci kompenzuješ jako farmář. Jaké jsou tvé chovatelské úspěchy, máš v tomto ohledu nějaké plány? Jsi také aktivním myslivcem...**

Farmářství je pro mě možnost odpočinku od mentalní práce a udělat něco pro své zdraví. Bohužel, z důvodu většího pracovního a stranického nasazení, mi na tuhle zábavu zbývá poměrně málo času. Ale i tak – jsme kompletně zajištení masem vlastní produkce, vejci, částečně zeleninou a ovocem. Vzhledem k tomu, že kromě chovatelství se starám o les, tak i dřívím na topení. Takovým způsobem si také zajištuji určitou úroveň nezávislosti na civilizaci. Velké plány nemám, jen chci nějak dokončit proměnu svého lesa v park, nebo si přestěhuji nejaké prasátko z dvorku domů na gauč. Myslivost je samostatná kapitola a unikátní příležitost se dostat do jedné z nejvíce uzavřených a současně docela vlivných venkovských sociálních skupin. Je to také možnost lépe poznat divokou přírodu a trávit v ní nějaký čas. Jinak jako lovec moc úspěšný nejsem, ale to mi nevadí.

{% asset 'articles/2019/rozhovory/aramaseuski/aramaseuski4.jpg' magick:resize='751x422^' 
magick:gravity='center' magick:crop='751x422+0+0' alt='Andrej Ramašeuski'%}

**Je něco, na co bys chtěl odpovědět a nezeptali jsme se?**

Očekával jsem dotazy o mé učasti v komunální politice. Tak o tom něco málo řeknu. Práce s prosazovaním pirátského programu na venkově je srovnatelná s propagací veganství v komunitě kanibalů. Transparentnost je tady zařazena někam mezi dětskou pornografii a exhibicionismus. Zájem o digitalizaci končí tím, že zápisy ze zasedání zastupitelstva se píší do sešitu ručně, následně komplikovaně upravují, ale nezveřejňují.

Když jsem na zastupitelstvu navrhoval omezení rozsahu rozpočtových změn provaděných starostou, tak hlavním protiargumentem bývalé starostky bylo: „Rozumí tady někdo, co po nás p. Ramašeuski chce? Proč bychom na sebe šili boudu?“. Největší chybou, kterou udělalo současné vedení obce ve vztahu ke mně, bylo pověření mě na jednom ze zasedání zastupitelstva funkcí ověřovatele zápisu. Zřejmě nečekali, že ho opravdu ověřím a porovnám s audiozáznamem. Od té doby nejsem považovaný za konstruktivní opozici.Zatím jediná věc, která se mi podařila v zastupitelstvu, bylo zrušení uvolněné pozice starosty – obec okamžitě ušetřila půl milionu korun ročně. A myslíte, že někdo tomu pirátskému rozvraceči, který sebral paní v předdůchodovém věku trafiku, za to poděkoval? :)

{% asset 'articles/2019/rozhovory/aramaseuski/aramaseuski3.jpg' magick:resize='751x422^' 
magick:gravity='center' magick:crop='751x422+0+0' alt='Andrej Ramašeuski'%}


**Další rozhovory z cyklu Středeční hlášení od kormidel:**

[Daniel Lebduška][11], [Lenka Španihelová][12], [Vojtěch Fadrný][13], [Zbyněk Ruda][14], [Aleš Nunvář][15], [Ondřej Karas][16], [Líba Vévodová][17], [Pavel Štěpánek][19], [Ivana Böhmová][20]

[1]: https://pardubicky.pirati.cz/lide/ivana-bohmova/
[2]: https://pardubice.pirati.cz/tiskove-zpravy/dostupne-bydleni-i-vzdelavani-to-jsou-temata-pardubickych-piratek/

[11]: https://pardubicky.pirati.cz/tiskove-zpravy/str_hlaseni_od_kormidel_d_lebduska/
[12]: https://pardubicky.pirati.cz/tiskove-zpravy/str_hlaseni_od_kormidel_l_spanihelova/
[13]: https://pardubicky.pirati.cz/tiskove-zpravy/str_hlaseni_od_kormidel_vojta_fadrny/
[14]: https://pardubicky.pirati.cz/tiskove-zpravy/str_hlaseni_od_kormidel_zbynek_ruda/
[15]: https://pardubicky.pirati.cz/tiskove-zpravy/str-hlaseni-od-kormidel-ales-nunvar/
[16]: https://pardubicky.pirati.cz/tiskove-zpravy/str-hlaseni-od-kormidel-ondrej-karas/
[17]: https://pardubicky.pirati.cz/tiskove-zpravy/str-hlaseni-od-kormidel-liba-vevodova/
[18]: https://pardubicky.pirati.cz/tiskove-zpravy/str-hlaseni-od-kormidel-andrej-ramaseuski/
[19]: https://pardubicky.pirati.cz/tiskove-zpravy/str-hlaseni-od-kormidel-pavel-stepanek/
[20]: https://pardubicky.pirati.cz/tiskove-zpravy/str-hlaseni-od-kormidel-ivana-bohmova/