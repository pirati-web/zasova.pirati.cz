---
layout: post
category: CLANKY
title: Filip Vařecha - Poctivá práce je nejlepší politická strategie. U Pirátů rozhoduje odbornost a zájem
date: 2019-10-09T14:00:00+0200
tags: 
    - rozhovor
    - zastupitel
author: Piráti Pardubického kraje
image: articles/2019/rozhovory/fvarecha/fvarecha1.png
---

**Je softwarovým vývojářem a specialistou na moderní přístupy k projektovému řízení. Působí jako zastupitel a předseda kontrolního výboru za Piráty na městském obvodu Pardubice V., pracuje také v Komisi pro strategii a smart city Rady města Pardubic. Je nadšencem do programování, ale baví ho i jóga, hudba a pozor - pěstuje chilli. Přečtěte si rozhovor s pardubickým Pirátem Filipem Vařechou.**


**Jako vývojář jsi se s Olgou Richterovou nedávno podílel na celkem převratném webu o možnosti sociálních dávek občanům socialnisystem.cz. Jaká byla tvá role a jak jsi s výsledkem spokojen? Dokonce i MPSV podobný nástroj vydalo až po Pirátech. Můžeš oba systémy porovnat?**

Byl jsem zodpovědný za kompletní technické řešení včetně návrhu rozhraní. To samozřejmě obnášelo i nutnost pochopit problematiku vyhodnocování nároku na všemožné dávky, na základě čehož jsme společně vymýšleli, jak to návštěvníkům webu zprostředkovat co možná nejjednodušší formou.

Výsledek je podle mě slušný, v přímém porovnání s řešením od MPSV jednoznačně přehlednější a přátelštější k uživatelům. Nelze si taky nepovšimnout, že MPSV se v některých částech inspirovalo u nás. Škoda jen, že se neinspirovali víc. Na rozdíl od nás si bohužel nezvládli uvědomit, že osoby pobírající sociální dávky většinou nejsou zrovna pokročilými uživateli internetu a počítačů vůbec.

V rámci omezeného rozpočtu jsme samozřejmě neměli ambice vytvořit úplně komplexní kalkulačku, chtěli jsme jen lidi v nouzi rychle a jednoduše nasměrovat, jak mají dál postupovat. To se nám, myslím, povedlo.

**Coby Piráta tě lze počítat v kraji mezi aktivní členy, nicméně jsi pro své vytížení musel odstoupit z Předsednictva krajského sdružení. Na jaké obtíže jsi nejčastěji narážel při kloubení zaměstnání, rodiny a stranické funkce?**

Rezignoval jsem po střízlivém uvážení svých časových možností. Již delší dobu jsem pracoval lidově řečeno „na dluh“ a nějaká redukce byla nezbytná. V předsednictvu jsem chtěl hlavně zlepšit efektivitu vnitrostranické komunikace a celkově sjednotit komunikační kanály. To se podařilo, v průběhu jarních měsíců jsme zavedli jednotný krajský online chat a veškerou týmovou komunikaci nasměrovali tam. Můj hlavní cíl tím byl završen, a tudíž jsem mohl s klidným svědomím funkci opustit.

Pro mě je nejtěžší hlavně na nic nezapomenout. V jednu chvíli pracujete paralelně na velkém počtu projektů, úkoly se na vás valí z mnoha stran a je vcelku jednoduché se v tom utopit a někde něco opomenout. Člověk se musí naučit pracovat s prioritami a smířit se s tím, že stíhat vše nelze. Což zrovna pro moji osobu není jednoduchá věc.

{% asset 'articles/2019/rozhovory/fvarecha/fvarecha2.jpg' magick:resize='751x422^' 
magick:gravity='north' alt='Filip Vařecha'%}

**Jak hodnotíš působení Pirátů na Pardubicku? Kde máme rezervy a jak ty osobně vnímáš pirátské ambice do budoucna? Chceme oslovit nové tváře ke vstupu do strany, jak bys nové zájemce motivoval? :)**

Mám velkou radost, jak moc jsme se od mého vstupu do Pirátů posunuli a celkově zprofesionalizovali. Konkrétně v Pardubicích jsme jedni z nejaktivnějších. Věřím, že poctivá práce je nejlepší politická strategie. Lidi si nakonec všimnou, kdo skutečně „maká“ a kdo o tom spíš jen mluví. Rezervy samozřejmě máme, chybí nám zkušenosti. Za ten rok jsme na tom ale zapracovali a troufám si tvrdit, že tenhle počáteční hendikep už se nám podařilo smazat.

Z mých předchozích odpovědí to asi moc motivačně nevypadá, nové zájemce čeká  práce, práce a jen práce :) Skvělá na Pirátech ale je jejich otevřenost. Rádi zapojíme kohokoliv, kdo to vidí podobně jako my. U nás nerozhodují zásluhy, ale odbornost a zájem. Soudě podle několika nových tváří v našem místním sdružení bych řekl, že i to je pro některé lidi lákavé. Problém je hlavně v tom, že lidi se nechtějí politikou pošpinit, čemuž bohužel úplně rozumím.

**Piráti patří mezi ty strany, které nechodí kolem horké kaše a nebojí se nazývat věci pravými jmény. Na naší politické scéně je ale tendence poněkud opačná, lidé věří populistům, podléhají mediální manipulaci a jsou často politicky méně gramotní. Jak tuto situaci změnit?**

Důrazem na kvalitní vzdělávání, to musí být priorita číslo jedna. Do té doby nezbývá než jít příkladem, o což se snažíme.

{% asset 'articles/2019/rozhovory/fvarecha/fvarecha3.jpg' magick:resize='751x422^' 
magick:gravity='north' alt='Filip Vařecha'%}

**Blíží se 30. výročí Sametové revoluce. Měly by být letos oslavy v něčem jiné? Jak moc je podle tebe česká společnost rozdělená?**

Řekl bych, že česká společnost je rozdělována uměle a hlavně cíleně. Třecí plochy, i když tu jsou, nejsou tak zásadní, jak se nám někteří politici snaží vnutit. Hezky to podle mě ilustruje i nedávný sociologický průzkum Českého rozhlasu. Dnešní svět sociálních sítí bohužel lidi uzavírá do bublin, které to rozdělení hodně prohlubují. Proto bychom měli začít každý sám u sebe a nebát se vystoupit z komfortní zóny vlastní bubliny a třeba cíleně mluvit i s lidmi s radikálně odlišným názorem. Často pak zjistíte, že to vlastně není zase tak hrozné a minimálně vám to pomůže pochopit, proč některé věci vidí jinak.

S ohledem na to nevidím důvod, proč by oslavy Sametové revoluce měly mít nějaký jiný formát než dosud. Není třeba naskakovat na lopatu těm, co se snaží společnost rozdělit.

**Jak bys hodnotil výkon Babišovy vlády a spekulace o možné kandidatuře premiéra na prezidenta republiky?**

(smích) Pan Babiš a především pak jeho marketingový tým jsou mistři v předstírání úspěchů. Reálné a hmatatelné výsledky se ale příliš nedostavují. Nedávno se Andrej Babiš setkal s prezidentem Microsoftu, kde premiér objevil program Skype a zvažoval, jestli by se nehodil pro nadcházející předsednictví ČR v Evropské unii. Vznik Skypu se přitom datuje do roku 2003 a od té doby ho masově nahrazují jiné a mnohem pokročilejší platformy. Ty zřejmě pan premiér objeví za dalších 20 let. Věřili byste takovému člověku, že něco zmůže s digitalizací státní správy, o které pořád mluví? Je to jen marketing.

Kandidaturu Babiše na prezidenta snad nikdo nemyslí vážně. Prezident má být člověk morální, spojující společnost. Pan Babiš nemá ani jednu z těchto charakteristik.

**Máme tady podzim a s ním i sklizeň nejrůznějších darů přírody. Jak se má tvé chilli?**

Je sklizeno! Trochu jsem neodhadnul rozsah sadby, takže jestli nějaké chcete, rád se podělím.

{% asset 'articles/2019/rozhovory/fvarecha/fvarecha4.png' magick:resize='751x422^' 
magick:gravity='center' magick:crop='751x422+0+0' alt='Filip Vařecha'%}

K tématu:
------------------
* [Profil Filipa Vařechy][1]

**Další rozhovory z cyklu Středeční hlášení od kormidel:**

[Daniel Lebduška][11], [Lenka Španihelová][12], [Vojtěch Fadrný][13], [Zbyněk Ruda][14], [Aleš Nunvář][15], [Ondřej Karas][16], [Líba Vévodová][17], [Andrej Ramašeuski][18], [Pavel Štěpánek][19], [Ivana Böhmová][20], [Miroslav Sedlák][21], [Jiří Ducháček][22], [Roman Rybáček][23], [Filip Mezera][24], [Josef Pepan Kolomý][25]

[1]: https://pardubice.pirati.cz/clenove/filip-varecha/
[11]: https://pardubicky.pirati.cz/tiskove-zpravy/str_hlaseni_od_kormidel_d_lebduska/
[12]: https://pardubicky.pirati.cz/tiskove-zpravy/str_hlaseni_od_kormidel_l_spanihelova/
[13]: https://pardubicky.pirati.cz/tiskove-zpravy/str_hlaseni_od_kormidel_vojta_fadrny/
[14]: https://pardubicky.pirati.cz/tiskove-zpravy/str_hlaseni_od_kormidel_zbynek_ruda/
[15]: https://pardubicky.pirati.cz/tiskove-zpravy/str-hlaseni-od-kormidel-ales-nunvar/
[16]: https://pardubicky.pirati.cz/tiskove-zpravy/str-hlaseni-od-kormidel-ondrej-karas/
[17]: https://pardubicky.pirati.cz/tiskove-zpravy/str-hlaseni-od-kormidel-liba-vevodova/
[18]: https://pardubicky.pirati.cz/tiskove-zpravy/str-hlaseni-od-kormidel-andrej-ramaseuski/
[19]: https://pardubicky.pirati.cz/tiskove-zpravy/str-hlaseni-od-kormidel-pavel-stepanek/
[20]: https://pardubicky.pirati.cz/tiskove-zpravy/str-hlaseni-od-kormidel-ivana-bohmova/
[21]: https://pardubicky.pirati.cz/tiskove-zpravy/str-hlaseni-od-kormidel-miroslav-sedlak/
[22]: https://pardubicky.pirati.cz/tiskove-zpravy/str-hlaseni-od-kormidel-jiri-duchacek/
[23]: https://pardubicky.pirati.cz/tiskove-zpravy/str-hlaseni-od-kormidel-roman-rybacek/
[24]: https://pardubicky.pirati.cz/tiskove-zpravy/str-hlaseni-od-kormidel-filip-mezera/
[25]: https://pardubicky.pirati.cz/tiskove-zpravy/str-hlaseni-od-kormidel-filip-mezera/
[26]: https://pardubicky.pirati.cz/tiskove-zpravy/str-hlaseni-od-kormidel-tomas-kolomy/
