---
layout: post
category: CLANKY
title: Piráti v Pardubickém kraji představují svého kandidáta do Evropských voleb
date: 2019-04-29T22:00:00+01:00
tags: 
    - Pardubice
    - EU
    - Volby
author: Piráti Pardubického kraje
image: articles/2019/jj-cf.jpg
---
*Pardubice, 29. dubna 2019* - **Piráti v Pardubickém kraji mají také svého kandidáta do Evropských voleb. Je jim Mgr. Jiří Jansa, který by rád v Evropském parlamentu bojoval proti daňovým rájům, věnoval se regulaci systému shadow banking v evropském bankovnictví a ekonomickým tématům obecně.**

Mgr. Jiří Jansa je od roku 2012 registrovaným příznivcem Pirátské strany, v roce 2018 vstoupil k Pirátům jako člen, stal se také předsedou kraje a nyní se uchází o post poslance v Evropských volbách pro rok 2019.

Jiří Jansa vystudoval Fakultu sociálních věd na Karlově univerzitě, obor ekonomické teorie. V průběhu studia strávil rok na univerzitě ve švédském městě Umeå, kde se věnoval studiu kurzů z managementu a ekonomické historie. Studia úspěšně zakončil v roce 2012, získal titul Mgr. a zůstal několik let pracovat v Praze jako makroekonom pro rozvojové ekonomiky. Od roku  2015 pracuje jako pojistný matematik pro ČSOB pojišťovnu v Pardubicích, kde v současné době i žije.

Jeho komentář k existenci daňových rájů a důsledkům pro ekonomiku: 
> “Finanční úniky z evropských ekonomik do daňových rájů jsou odhadovány v podobné výši  jako je rozpočet celé Evropské unie. Daňovou zátěž v Evropě nese předaněná střední třída, jejíž mzda roste pomaleji než by odpovídalo nárůstu produktivity v ekonomice. Celoevropsky bychom jako Pirátská strana rádi přispěli k tomu, aby se po odstřihnutí daňových rájů mohly daně občanům snižovat.”
 
K ostatním tématům pak dodává:
> “Finanční krize v letech 2007/2008 ukázala, že finanční inovace bez přísné regulace v současném světě digitálních peněz můžou mít pro reálnou ekonomiku o dost destruktivnější roli než se předpokládalo. V České republice některé z nových finančních operací nejsou povoleny, ale stabilní západní finanční sektor je i v našem zájmu.
Evropská unie a hlavně země eurozóny budou navíc muset v následujících letech vyřešit, co s měnou euro. Eurozóna ve složení, v jakém je nyní, byla udržena jen díky zásahům Evropské centrální banky a jejímu programu výkupu dluhů z evropských ekonomik.”

Náš poslanec za Pardubický kraj Bc. Mikuláš Ferjenčík o Jiřím Jansovi říká: 
> „Věřím, že Jirkova odbornost pojistného matematika by posílila náš evropský tým v klíčových tématech, jako je příprava společnosti na nástup robotizace a boj s daňovými úniky korporací.“ 
