---
layout: post
category: CLANKY
title: Vojtěch Jirsa - Vnímám cyklistickou dopravu jako důležitou součást dobře fungujícího města
date: 2019-10-30T18:00:00+0200
tags: 
    - rozhovor
    - zastupitel
author: Piráti Pardubického kraje
image: articles/2019/rozhovory/vjirsa/vjirsa1.png
---
**Vojtěch Jirsa,  jeden ze zakladatelů sdružení Město na kole. Aktivista, který inicioval vznik cykloobousměrek v Pardubicích. Chatař, jenž ve volném čase rád chodí na houby, je v současnosti pirátským zastupitelem a stále přichází s projekty zlepšujícími dopravní situaci v největším městě Pardubického kraje.**

**Co tě inspirovalo ke studiu na stavební fakultě ČVUT  se zaměřením na urbanismus a územní plánování?**

 
Na gymplu jsem věděl, že mě baví technika a životní prostředí. V Učitelských novinách jsem našel obor, který se jmenoval Inženýrství životního prostředí. To mi znělo dost technicky i přírodně, tak jsem se přihlásil. Postupně mě pohltilo územní plánování, které se v rámci tohoto oboru vyučuje.

**Absolvoval jsi roční studijní stáž na Dánské Technické univerzitě a půlroční pracovní stáž ve výzkumném ústavu Královské technické univerzity ve Stockholmu. Co ti tato zkušenost přinesla?**

Na vysoké škole jsem se začal zabývat podporou rozvoje cyklistické dopravy. V Pardubicích jsme založili občanské sdružení Město na kole a prosadili první cykloobousměrky (ul. Smilova, Sladkovského). Když jsem si vybíral destinaci pro Erasmus, dánská technika pro mě byla jasná volba. Je to výborná škola a Kodaň je jedno z nejzajímavějších měst z pohledu územního plánování i cyklistické dopravy. Samozřejmě mě to hodně nakoplo. Viděl jsem, že dopravní plánování může jinde vypadat úplně jinak než u nás. Vyzkoušel jsem si život ve městě, kde více než polovina lidí jezdí do práce na kole. Když prosazujete něco, co v Čechách ještě není běžné, tak je důležité mít s tím osobní zkušenost odjinud. Pak jsem odpromoval, napsal projekt pro Pardubice a nastoupil jsem na Odboru hlavního architekta, kde jsem tento projekt realizoval. Projekt se jmenoval CentralMeetBike, trval tři roky a byl zaměřen na podporu rozvoje cyklodopravy. Následně jsem byl v rámci doktorského studia ve Stockholmu na KTH. To byla stáž zaměřená na výzkum. Analyzoval jsem dopravní data pomocí neuronových sítí.

**Učíš na Univerzitě Pardubice, mohl bys nám k tomu něco více řici?**

 
Po disertaci na Dopravní fakultě Jana Pernera jsem zde zůstal učit jako externista. Učím plánování městské mobility - tak se dnes říká plánování dopravy ve městech. Práce se studenty mě hodně baví. Obvykle se v každém ročníku najde někdo, kdo jde následně pracovat do veřejné správy. Setkávám se pak s bývalými studenty v různých projektech a dělají mi radost.
 
{% asset 'articles/2019/rozhovory/vjirsa/vjirsa2.jpg' magick:resize='751x422^' 
magick:gravity='north' alt='Vojtěch Jirsa'%}


**V Pardubicích tě lidé mohou znát jako aktivistu, který se s občanským spolkem Město na kole snažil změnit úhel pohledu na veřejný prostor, a to hlavně v obohacování cyklistické kultury. Co se vám povedlo, a co naopak ne?**
 
 
Povedly se například již zmíněné cykloobousměrky. Dnes jsou již cykloobousměrky samozřejmostí. V naprosté většině jednosměrných ulic neexistuje důvod, proč by cyklisté neměli mít možnost jezdit i v protisměru. Když se s nimi začínalo, byla kolem nich nekonečná diskuze o bezpečnosti atd. Dnes, po bezmála jedné dekádě od jejich zavedení, už máme statistiky nehodovosti, které ukazují, že nebezpečné nejsou a většina lidí jejich zřizování podporuje. Což je myslím dost zásadní změna. To samé platí o cyklopruzích. Možná je to moje naivní představa, ale myslím si, že i díky nám začali lidé více vnímat cyklistickou dopravu jako důležitou součást dobře fungujícího města, ale to je těžko měřitelné. Město na kole nebylo pouze o cyklistické dopravě, hodně jsme se věnovali také územnímu plánování a kvalitě veřejných prostranství. Vydávali jsme ke konkrétním kauzám tiskové zprávy, lobbovali jsme, organizovali eventy, komunikovali přes sociální sítě. Já doufám, že jsme obyvatele Pardubic, alespoň malinko názorově obohatili. 

 
**Funguje tento spolek i v dnešní době?**


Spolek stále funguje, ale není již tolik aktivní. Část z nás se profesionalizovala a věnuje se problematice dál. Například Jakub Kutílek je dopravní projektant a je se mnou v Pirátském zastupitelském klubu. Jednou ze zakládajících členek byla Ivana Böhmová, která je dnes rovněž Pirátskou zastupitelkou a předsedkyní místního sdružení. Jinými slovy Město na kole stále žije zejména skrze své členy, kteří prosazují podporu rozvoje cyklistické dopravy často více "napřímo".
 
 
**V roce 2018 ses stal zastupitelem města Pardubic a také zastupitelem městského obvodu Pardubice I - střed, jako piráti jste v opozici. Co tě přesvědčilo ke kandidatuře v komunálních volbách?**
 
 
Vzhledem k tomu, že se již od studií zajímám o město a mám kvalifikaci v oblasti územního plánování a dopravy, tak kandidaturu v komunálu vnímám tak trochu jako povinnost. Nepřišlo by mi úplně korektní kritizovat dění ve městě v hospodě a přitom se do toho nevložit. Takhle můžu v hospodě kritizovat s čistým svědomím.
 
 
**Jak vnímá tvá rodina tuto veřejnou funkci, změnilo se v tvém životě něco?**
 
 
Moje žena se mnou politiku prožívá, hodně se zajímá a sama je aktivní. Politika samozřejmě sežere kvantum osobního času a honorář je jenom symbolický, ale tak už to prostě je.
 
 
**Jaký vztah s vedením města a městského obvodu máte, jste v tvrdé opozici, nebo se dokážete domluvit?**
 
 
Myslím, že jsem konzistentní v tom, co dělám a říkám. Političtí oponenti vědí, co mohou čekat. Myslím, že tvrdě kritizuji, když se mi něco nelíbí, ale zároveň se snažím hledat s vedením společné projekty. Moje asi nejzajímavější aktuální aktivita je neformální pracovní skupina pro cyklodopravu (momentálně řešíme přibližně 10 projektů: nové cyklopruhy, dopravní značení, stojany na kola, bikesharing atd.). Skupinu zaštiťuje náměstek Kvaš z ODS. Na městském obvodě jsem inicioval projekt workoutového hřiště v parku Na Špici a instantní úpravu Bělobranského náměstí tak, aby bylo zase více náměstím a méně parkovištěm. V těchto projektech, které by možná mohly být realizovány již v příštím roce, mám podporu starostky městského obvodu Stehnové z ANO.
 
{% asset 'articles/2019/rozhovory/vjirsa/vjirsa3.jpg' magick:resize='751x422^' 
magick:gravity='north' alt='Vojtěch Jirsa'%}


**Tento rok si připomínáme 30 let od Sametové revoluce, která většině obyvatel otevřela dříve nepoznané obzory svobody. Díky této změně se naskytlo mnoho dobrého i zlého, v posledních dnech zaznívají hlasy, že dříve bylo dokonce líp. Jak to vidíš, mohlo být dříve lépe?**
 
 
Nedávno mě jeden starší pán při diskuzi o stavu společnosti nazval konstitucionálním optimistou. Viděl to všechno strašně černě. Lidi občas mají tendenci vnímat v přítomnosti hlavně to negativní. Přitom když se ohlížejí do minulosti, tak se naopak upínají k těm lepším vzpomínkám. Je dobré sledovat nějaké indikátory, tvrdá data v časových řadách, to je dobrá prevence negativizmu. Většinou se totiž ukáže, že svět se zlepšuje. Ale zpět k té revoluci, já myslím, že za komunistů určitě lépe nebylo. Dokonce si myslím, že i v těch 30 letech, které následovaly, byla česká společnost obecně celkem dobře nasměrovaná. Momentálně tady máme Babiše a Zemana, což je doufám jenom takový dočasný úpadek. Vnímám, že přichází nová energie trochu jinak nastavených lidí a Piráti jsou toho součástí.
 
 
**Co bys v dnešní době změnil, štve tě něco konkrétního?**
 
 
Změnil bych toho spoustu, ale vyberu jednu věc: vzdělávací systém. Je potřeba nějak zařídit, aby děti a studenty začala škola opravdu bavit.
 
 
**Jsi člen České pirátské strany, v dnešní době není populární vstupovat do politických stran a hnutí, proč jsi toto rozhodnutí udělal?**


Pirátů jsem si všiml, až když se dostali do sněmovny. Něco jsem si o nich zjistil a byl jsem velice překvapen, že strana s tímto názvem naplňuje moji představu o vhodné středové liberální platformě. Přesně takovou platformu jsem totiž hledal.


**Jak vnímáš vývoj pirátů a co říkáš na to, že v naší republice si ve volebních průzkumech držíme druhé místo, vydrží to?**


Piráti mají dobře nastavené fungování strany. Vnitrostranická demokracie je propracovaná, má jasná pravidla a šlape. Vše se řeší a většinou i vyřeší otevřeně na fóru. Nepociťuji v Pirátech nějaké mocenské rozbroje nebo silné názorové rozkoly. Proto se nedivím, že držíme v průzkumech druhé místo. Piráti určitě ještě porostou.
 
 
**Co kromě občanského aktivismu a jízdy na kole v životě děláš? Máš další koníčky, které stojí za řeč?**


Tak o rodině mluvit nebudu, to je samozřejmost. Jízdu na kole bych taky nezmiňoval, to není žádný koníček, to je dopravní prostředek. Každý týden chodím běhat a plavat, ještě bych rád přidal lezení, ale to až seknu s politikou. Jsem chatař. Na chatě mám včely a chodím na houby. Tak uspokojuji svojí potřebu být občas v přírodě.

{% asset 'articles/2019/rozhovory/vjirsa/vjirsa4.jpg' magick:resize='751x422^' 
magick:gravity='north' alt='Vojtěch Jirsa'%}
