---
campaignCategoryUid: kraj2020
campaignGroupUid: volby-2020
uid: kultura
order: 9
title: Kultura
garant: jiri.knotek 
img: program2020/kultura.png
perex: >
  Kina, spolky nebo divadla? To přeci ke Zlínskému kraji neodmyslitelně patří. Udržení tohoto fenoménu musí kraj zajistit. 

#intro: [ text, který se zobrazí jako úvodní odstavec na detailu programového bodu ]
---
## Zajistíme podporu kulturního vyžití i v odlehlých částech krajů
Živou kulturu vytváří lidé, budeme proaktivně pracovat s kulturními subjekty, snažit se je vzdělávat, co se týče nových trendů v kultuře, používat současný marketing a zároveň dbát o kvalitu nabízených kulturních pořadů. Chceme organizace vzájemně propojit a pomáhat jim v rozvoji, například metodickou pomocí ze strany ministerských orgánů. Postaráme se o to, aby veřejné prostředky účinně pomáhaly rozvoji kulturního života rovnoměrně v celém kraji, včetně malých obcí i odlehlých regionů.

## Budeme podporovat regionální spolky a jednotlivce
Chceme decentralizaci a podporu menších regionálních akcí namísto megalomanských projektů. Dobrovolnické spolky si zaslouží podporu svých aktivit. Chceme také motivovat pořadatele kulturních akcí, aby zvali nezávislé regionální umělce nezastupované OSA.

## Podpoříme návrat promítání filmů na vesnicích a vznik kočovných letních kin
Vytvořením samostatného dotačního titulu na podporu obnovy malých kin zajistíme rozkvět kinematografie v regionech. Zakoupením licence na promítání filmů podpoříme vznik kočovného letního kina, aby občané mohli letní večery trávit v přírodě a blízkosti svého bydliště.

## Postaráme se o kulturní i přírodní památky a zpřístupníme je veřejnosti
Zlínský kraj je plný turisticky atraktivních míst. Vytvoříme koncepci a budeme k těmto místům budovat naučné stezky a cyklostezky, které budou v maximálně možné míře vhodné i pro osoby se zdravotním znevýhodněním. Úpravou dotační politiky kraje budeme usilovat o jejich udržení, ale i o obnovu těch, kterým se zatím dostatečné pozornosti nedostalo.

## Vytvoříme sdílený kalendář akcí
Je nezbytné podporovat kulturu nejen v centrech, ale i ve všech městech a obcích kraje. Víme, že lokální divadla, ochotnické spolky, knihovny a kulturní domy vytváří kvalitní program pro své občany, nemají však dostatek financí, aby mohly na tyto akce přilákat širší obecenstvo. Vytvoříme proto sdílený kalendář všech akcí ve Zlínském kraji od koncertů až po divadelní představení. Zamezíme tím většímu překrývání pořádaných akcí v regionech a zefektivníme vynakládání finančních prostředků na jejich pořádání.

## Zavedeme architektonické soutěže jako standard
Architektonické soutěže pro veřejné stavby jsou v rozvinutých společnostech běžné. Kulturní úroveň Zlínského kraje pozdvihneme architektonickou soutěží veřejných staveb. Díky soutěžím zamezíme netransparentnímu zadávání projektových dokumentací a budeme mít na výběr hned z několika možností. Hodnotící komise nepostavíme z politiků, ale z odborníků. Mohou tak vzniknout nové architektonické skvosty napříč celým krajem. Dotačním programem podpoříme i architektonické soutěže staveb připravovaných městy a obcemi v našem krásném kraji.

## Rozvoj a podpora folkloru
Zlínský kraj je spojen s folklorem, ať už tím valašským nebo slováckým. Tuto výjimečnost bychom měli podporovat a rozvíjet dál. Podpoříme aktivity spojené se zachováním tradic např. Valašského muzea v přírodě, jízdy králů ve Vlčnově, sečení luk na Soláni, historické akce v Luhačovicích, slavnosti vína apod.
